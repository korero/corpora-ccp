<!DOCTYPE HTML>
<!--

  A book published by https://kalpataruboi.org/ via Bivuti Chakma.
  To the extent possible under law, https://kalpataruboi.org/ and
  Bivuti Chakma have waived all copyright and related or neighboring
  rights to this corpus. This work is published from Bangladesh.

  Public Domain — https://creativecommons.org/publicdomain/zero/1.0/

-->
<html lang="ccp">
<head>
  <meta charset="utf-8"/>
  <title>𑄝𑄧𑄚𑄧𑄝𑄨𑄣𑄥𑄴</title>
    <link rel="license"
      href="https://creativecommons.org/publicdomain/zero/1.0/"/>
</head>
<body>
<h1>𑄝𑄧𑄚𑄧𑄝𑄨𑄣𑄥𑄴</h1>

<p>𑄃𑄬𑄖𑄬𑄴 𑄃𑄬𑄇𑄴 𑄝𑄪𑄌𑄳𑄠𑅁 𑄖𑄢𑄴 𑄃𑄊𑄬 𑄃𑄬𑄇𑄴𑄮 𑄏𑄨𑅁 𑄖 𑄚𑄋𑄚𑄴 𑄢𑄋𑄝𑄨𑅁 𑄢𑄋𑄝𑄨 𑄡𑄧𑄇𑄬𑄴𑄚𑄴 𑄌𑄨𑄉𑄮𑄚𑄴, 𑄥𑄧𑄇𑄬𑄴𑄚𑄴 𑄖 𑄟𑄝𑄮 𑄟𑄧𑄢𑄨 𑄡𑄨𑄠𑄬𑅁
𑄥𑄨𑄠𑄬𑄚𑄬 𑄝𑄪𑄌𑄳𑄠 𑄃𑄬𑄇𑄴𑄮 𑄢𑄚𑄨 𑄟𑄨𑄣𑄬𑄢𑄬 𑄊𑄧𑄢𑄴 𑄙𑄧𑄌𑄳𑄠𑄉𑄨𑅁 𑄥𑄬𑄭 𑄢𑄚𑄨 𑄟𑄨𑄣𑄬𑄝𑄮𑄢𑄴 𑄃𑄊𑄬 𑄃𑄬𑄇𑄴𑄮 𑄌𑄨𑄉𑄮𑄚𑄴 𑄏𑄨𑅁 𑄖 𑄚𑄋𑄚𑄴 𑄇𑄣𑄝𑄨𑅁 𑄢𑄋𑄝𑄨
𑄃 𑄇𑄣𑄝𑄨 𑄃𑄬𑄇𑄴 𑄥𑄧𑄟𑄢𑄬 𑄗𑄚𑄴—𑄃𑄬𑄇𑄴 𑄥𑄧𑄟𑄢𑄬 𑄇𑄟𑄧𑄖𑄴 𑄡𑄚𑄴𑅁 𑄟𑄳𑄦𑄖𑄴𑄧𑄢𑄴 𑄝𑄪𑄢𑄨 𑄖 𑄥𑄘𑄋 𑄏𑄨𑄝𑄮 𑄢𑄋𑄝𑄨𑄢𑄬 𑄃𑄬𑄖𑄴𑄪𑄇𑄴-𑄃𑄮 𑄇𑄮𑄌𑄴 𑄚𑄧
𑄛𑄠𑄴𑅁 𑄃𑄬𑄇𑄴𑄇 𑄑𑄬𑄢𑄴-𑄝𑄬𑄑𑄬𑄢𑄴 𑄦𑄧𑄣𑄬 𑄛𑄬𑄢𑄴𑄛𑄬𑄢𑄠𑄴𑅁 𑄃𑄨𑄚𑄴𑄘𑄨 𑄖 𑄚𑄨𑄎𑄮𑄢𑄴 𑄏𑄨 𑄇𑄣𑄝𑄨𑄢𑄬 𑄉𑄧𑄢𑄬 𑄚𑄮𑄚𑄬𑄠𑄬𑅁 𑄚𑄧 𑄈𑄬𑄭 𑄚𑄧 𑄈𑄬𑄭 𑄈𑄝𑄠𑄴𑅁
𑄥𑄨𑄠𑄬𑄚𑄬 𑄚𑄮𑄚𑄬𑄠𑄬 𑄇𑄣𑄝𑄨 𑄊𑄧𑄢𑄧𑄢𑄴 𑄛𑄌𑄴 𑄇𑄟𑄴 𑄇𑄧𑄙𑄬 𑄇𑄨𑄌𑄴𑄪 𑄚𑄧 𑄎𑄚𑄬𑅁 𑄇𑄟𑄧𑄖𑄴 𑄚𑄝𑄪𑄁-𑄚𑄝𑄁𑅁 𑄃 𑄢𑄋𑄝𑄨 𑄦𑄧𑄣𑄧𑄘𑄬 𑄇𑄟𑄧𑄖𑄴
𑄖𑄮𑄇𑄴𑄖𑄮𑄇𑄳𑄠—𑄝𑄬𑄇𑄴 𑄇𑄟𑄧𑄖𑄴 𑄇𑄝𑄨𑄣𑄴𑅁</p>

<p>𑄥𑄬𑄇𑄬𑄴𑄚𑄬 𑄙𑄚𑄴 𑄛𑄉𑄚 𑄃𑄧𑄇𑄴𑄖𑄧𑅁 𑄎𑄪𑄟𑄮 𑄙𑄚𑄪𑄚𑄴 𑄝𑄪𑄇𑄴 𑄞𑄧𑄢𑄨𑄚𑄬𑄭 𑄢𑄋 𑄢𑄋 𑄉𑄧𑄢𑄨 𑄛𑄊𑄨 𑄃𑄪𑄖𑄴𑄮𑄚𑄴𑅁 𑄥𑄨𑄠𑄬𑄚𑄬 𑄢𑄋𑄝𑄨 𑄃 𑄇𑄣𑄝𑄨
𑄛𑄧𑄖𑄴𑄨𑄘𑄨𑄚𑄴 𑄘𑄨𑄎𑄧𑄚𑄬 𑄎𑄪𑄟𑄮𑄖𑄴 𑄛𑄬𑄇𑄴 𑄢𑄊 𑄡𑄚𑄴𑅁 𑄎𑄪𑄟𑄮𑄖𑄴 𑄃𑄬𑄇𑄴𑄇𑄚𑄴 𑄉𑄢𑄬𑄁 𑄊𑄧𑄢𑄴 𑄃𑄊𑄬𑅁 𑄉𑄢𑄬𑄁 𑄊𑄧𑄢𑄧𑄖𑄴 𑄝𑄰𑄱𑄚𑄬𑄭 𑄖𑄢 𑄖𑄇𑄴 𑄝𑄌𑄴𑄌𑄬𑄭 𑄝𑄌𑄴𑄌𑄬𑄭
𑄛𑄬𑄇𑄴 𑄢𑄊𑄚𑄴𑅁 𑄖𑄢 𑄉𑄩𑄘𑄮 𑄥𑄪𑄢𑄬 𑄥𑄪𑄢𑄬 𑄇𑄧𑄚𑄴 : </p>

<p>𑄖𑄪𑄢𑄪 𑄖𑄪𑄢𑄪 𑄝𑄣𑄳𑄠— 𑄛𑄚𑄨 𑄈𑄬𑄣𑄬 𑄍𑄧𑄢𑄖𑄴 𑄡𑄧, 𑄙𑄚𑄴 𑄈𑄬𑄣𑄬 𑄟𑄪𑄢𑄮𑄖𑄴 𑄡𑄧, 𑄃𑄟 𑄙𑄚𑄪𑄚𑄴 𑄖𑄨𑄘𑄬, 𑄛𑄧𑄢𑄧𑄢𑄴 𑄙𑄚𑄪𑄚𑄴 𑄟𑄨𑄙𑄬, 𑄥𑄨𑄙𑄪
𑄡𑄧, 𑄥𑄨𑄙𑄪 𑄡𑄧𑅁</p>

<p>𑄃𑄬𑄟𑄧𑄚𑄴 𑄥𑄧𑄟𑄧𑄠𑄴 𑄎𑄪𑄟𑄮 𑄣𑄬𑄎𑄖𑄴𑄪𑄚𑄴 𑄃𑄝𑄙 𑄉𑄧𑄢𑄨 𑄃𑄬𑄇𑄴𑄎𑄧𑄚𑄬 𑄉𑄬𑄭 𑄃𑄪𑄘𑄨𑄣𑄮 : </p>

<p>𑄘𑄨 𑄝𑄪𑄢𑄨 𑄢𑄬 𑄘𑄨 𑄝𑄪𑄢𑄨, 𑄥𑄪𑄘𑄮 𑄇𑄝𑄨 𑄚𑄨𑄉𑄪𑄢𑄨, 𑄖𑄧𑄟 𑄝𑄝𑄧𑄢𑄬 𑄇𑄮𑄠𑄮𑄉𑄰𑄱, 𑄟𑄧𑄢𑄬 𑄎𑄟𑄬𑄭 𑄚𑄨𑄝𑄮𑄚𑄨?</p>

<p>𑄥𑄪𑄚𑄨𑄚𑄬𑄭 𑄢𑄋𑄝𑄨 𑄃 𑄇𑄣𑄝𑄨 𑄘𑄳𑄠𑄧𑄎𑄧𑄚𑄬 𑄃𑄧𑄟𑄧𑄇𑄧𑄘𑄧 𑄃𑄟𑄳𑄦𑄧𑄇𑄴 𑄦𑄧𑄣𑄇𑄴𑅁 𑄖𑄢 𑄌𑄮𑄇𑄨𑄖𑄳𑄠 𑄞𑄨𑄣𑄴𑄞𑄨𑄣𑄬𑄭 𑄌𑄬𑄣𑄇𑄴𑅁 𑄇𑄧𑄚𑄴𑄚 𑄃𑄨𑄝𑄬?
𑄇𑄧𑄚𑄴𑄚 𑄃𑄬 𑄇𑄧𑄙𑄚𑄨 𑄉𑄬𑄭 𑄥𑄪𑄚𑄬𑄣𑄧! 𑄖𑄢 𑄓𑄉𑄨 𑄌𑄬𑄣𑄇𑄴𑅁 𑄓𑄉𑄨𑄚𑄬𑄭 𑄇𑄧𑄚𑄧 𑄢𑄧-𑄥𑄧 𑄚𑄬𑄭𑅁 𑄃𑄧𑄣𑄧𑄢𑄴𑅁 𑄖𑄢 𑄥𑄬𑄝𑄬𑄘𑄬𑄚𑄴 𑄃𑄢𑄧 𑄉𑄬𑄭 𑄃𑄪𑄘𑄨𑄣𑄇𑄴
: </p>

<p>𑄖𑄪𑄢𑄪 𑄖𑄪𑄢𑄪 𑄝𑄣𑄳𑄠— 𑄛𑄚𑄨 𑄈𑄬𑄣𑄬 𑄍𑄧𑄢𑄖𑄴 𑄡𑄧, 𑄙𑄚𑄴 𑄈𑄬𑄣𑄬 𑄟𑄪𑄢𑄮𑄖𑄴 𑄡𑄧, 𑄃𑄟 𑄙𑄚𑄪𑄚𑄴 𑄖𑄨𑄘𑄬, 𑄛𑄧𑄢𑄧𑄢𑄴 𑄙𑄚𑄪𑄚𑄴 𑄟𑄨𑄙𑄬, 𑄥𑄨𑄙𑄪
𑄡𑄧, 𑄥𑄨𑄙𑄪 𑄡𑄧𑅁</p>

<p>𑄖𑄢𑄢𑄴 𑄥𑄧𑄟𑄢𑄬 𑄥𑄧𑄟𑄢𑄬 𑄎𑄪𑄟𑄮 𑄣𑄬𑄎𑄖𑄴𑄪𑄚𑄴 𑄥𑄬𑄭 𑄚𑄧 𑄘𑄬𑄈𑄳𑄠 𑄟𑄚𑄪𑄌𑄴𑄮 𑄃𑄢𑄧 𑄉𑄬𑄭 𑄃𑄪𑄘𑄨𑄣𑄮 : </p>

<p>𑄘𑄨 𑄝𑄪𑄢𑄨 𑄢𑄬 𑄘𑄨 𑄝𑄪𑄢𑄨, 𑄥𑄪𑄘𑄮 𑄇𑄝𑄨 𑄚𑄨𑄉𑄪𑄢𑄨, 𑄖𑄧𑄟 𑄝𑄝𑄧𑄢𑄬 𑄇𑄮𑄠𑄮𑄉𑄰𑄱, 𑄟𑄧𑄢𑄬 𑄎𑄟𑄬𑄭 𑄚𑄨𑄝𑄮𑄚𑄨?</p>

<p>𑄉𑄩𑄖𑄴𑄮 𑄇𑄣𑄝𑄨𑄣𑄰𑄱 𑄢𑄋𑄝𑄨 𑄛𑄧𑄢𑄇𑄴 𑄛𑄧𑄢𑄇𑄴 𑄉𑄧𑄢𑄨 𑄃𑄢𑄧 𑄥𑄪𑄚𑄨𑄣𑄇𑄴𑅁 𑄖𑄢 𑄃𑄟𑄳𑄦𑄧𑄇𑄴 𑄦𑄰𑄱 𑄞𑄝𑄨𑄣𑄇𑄴—𑄇𑄧𑄚𑄴𑄚 𑄥𑄨𑄝𑄬? 𑄃𑄟 𑄥𑄧𑄟𑄢𑄬
𑄥𑄧𑄟𑄢𑄬 𑄇𑄧𑄚𑄴𑄚 𑄉𑄩𑄖𑄴 𑄉𑄬𑄭 𑄃𑄪𑄘𑄬? 𑄖𑄢 𑄟𑄧𑄚𑄬 𑄟𑄧𑄚𑄬 𑄃𑄬𑄇𑄴𑄇 𑄓𑄧𑄢𑄬𑄣𑄇𑄴𑅁 𑄞𑄪𑄖𑄴 𑄚𑄨? 𑄘𑄬𑄝𑄬𑄘 𑄚𑄨? 𑄚 𑄇𑄨𑄃𑄮𑄎𑄧𑄚𑄴 𑄎𑄪𑄟𑄮 𑄣𑄬𑄎𑄖𑄴𑄪𑄚𑄴
𑄛𑄮𑄣𑄴𑄣𑄬𑄭 𑄗𑄬𑄭 𑄃𑄬 𑄉𑄩𑄖𑄴𑄮 𑄉𑄬𑄭 𑄃𑄪𑄘𑄬! 𑄖𑄢 𑄃𑄢𑄴 𑄘𑄬𑄢𑄩 𑄚𑄧 𑄉𑄧𑄢𑄨 𑄛𑄨𑄢𑄴𑄞𑄧𑄢𑄴 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄇𑄴𑅁 𑄃 𑄊𑄧𑄢𑄧𑄖𑄴 𑄜𑄨𑄢𑄨 𑄖𑄢𑄢𑄴
𑄟-𑄝𑄝𑄧𑄢𑄬 𑄃𑄬 𑄊𑄧𑄘𑄧𑄚𑄚𑄴 𑄇𑄧𑄣𑄇𑄴𑄨𑅁 𑄥𑄪𑄚𑄨𑄚𑄬𑄭 𑄝𑄪𑄌𑄳𑄠 𑄇𑄧𑄚𑄧𑄇𑄴𑄇𑄚𑄴 𑄇𑄧𑄝𑄢𑄴 𑄃𑄉𑄬𑄭 𑄝𑄪𑄢𑄨 𑄇𑄧𑄣𑄧, 𑄖𑄪𑄟𑄨 𑄇𑄬𑄣𑄳𑄠-𑄃𑄮 𑄡𑄧𑄚𑄨 𑄥𑄨𑄠𑄚𑄴
𑄥𑄪𑄚𑄮𑄉𑄰𑄱, 𑄥𑄣𑄬𑄚𑄴 𑄇𑄧𑄝𑄘𑄬, 𑄚𑄨𑄝𑄮 𑄞𑄬𑄣𑄬 𑄚𑄨𑄝𑄮, 𑄎𑄟𑄬𑄭 𑄚𑄨𑄝𑄮𑅁</p>

<p>𑄖 𑄇𑄬𑄣𑄳𑄠 𑄢𑄋𑄝𑄨 𑄃 𑄇𑄣𑄝𑄨 𑄃𑄢𑄧 𑄎𑄪𑄟𑄮𑄖𑄴 𑄉𑄬𑄣𑄇𑄴𑅁 𑄖𑄢 𑄖𑄪𑄉𑄪𑄚𑄮𑄢𑄴 𑄉𑄢𑄬𑄋𑄚𑄧𑄖𑄴𑄪𑄚𑄴 𑄃𑄢𑄧 𑄉𑄬𑄭 𑄃𑄪𑄘𑄨𑄣𑄇𑄴 : </p>

<p>𑄖𑄪𑄢𑄪 𑄖𑄪𑄢𑄪 𑄝𑄣𑄳𑄠— 𑄛𑄚𑄨 𑄈𑄬𑄣𑄬 𑄍𑄧𑄢𑄖𑄴 𑄡𑄧, 𑄙𑄚𑄴 𑄈𑄬𑄣𑄬 𑄟𑄪𑄢𑄮𑄖𑄴 𑄡𑄧, 𑄃𑄟 𑄙𑄚𑄪𑄚𑄴 𑄖𑄨𑄘𑄬, 𑄛𑄧𑄢𑄧𑄢𑄴 𑄙𑄚𑄪𑄚𑄴 𑄟𑄨𑄙𑄬, 𑄥𑄨𑄙𑄪
𑄡𑄧, 𑄥𑄨𑄙𑄪 𑄡𑄧𑅁</p>

<p>𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄣𑄇𑄴, 𑄇𑄬𑄣𑄳𑄠 𑄥𑄚𑄴 𑄃𑄬𑄌𑄳𑄠𑄃𑄮 𑄎𑄪𑄟𑄮 𑄣𑄬𑄎𑄖𑄴𑄪𑄚𑄴 𑄥𑄨𑄝𑄬𑄭 𑄉𑄬𑄭 𑄃𑄪𑄘𑄨𑄣𑄮 : </p>

<p>𑄘𑄨 𑄝𑄪𑄢𑄨 𑄢𑄬 𑄘𑄨 𑄝𑄪𑄢𑄨, 𑄥𑄪𑄘𑄮 𑄇𑄝𑄨 𑄚𑄨𑄉𑄪𑄢𑄨, 𑄖𑄧𑄟 𑄝𑄝𑄧𑄢𑄬 𑄇𑄮𑄠𑄮𑄉𑄰𑄱, 𑄟𑄧𑄢𑄬 𑄎𑄟𑄬𑄭 𑄚𑄨𑄝𑄮𑄚𑄨?</p>

<p>𑄥𑄪𑄚𑄨𑄚𑄬𑄭 𑄘𑄳𑄠𑄧𑄝𑄮𑄚𑄬 𑄖𑄧𑄢𑄖𑄋𑄧𑄢𑄨 𑄇𑄰𑄱 𑄃𑄪𑄘𑄨𑄣𑄇𑄴 : 𑄚𑄨𑄝𑄮 𑄞𑄨𑄣𑄬 𑄚𑄨𑄝𑄮, 𑄎𑄟𑄬𑄭 𑄚𑄨𑄝𑄮𑅁 𑄥𑄬 𑄎𑄬𑄢𑄬 𑄖𑄢 𑄘𑄨𑄝𑄮𑄚𑄬 𑄛𑄬𑄇𑄴 𑄢𑄊𑄘𑄬
𑄞𑄣𑄧𑄇𑄴 𑄝𑄢𑄴 𑄖𑄢𑄢𑄴 𑄥𑄬𑄭 𑄛𑄬𑄇𑄴 𑄙𑄝𑄚𑄨 𑄉𑄩𑄖𑄴𑄮 𑄉𑄬𑄣𑄬-𑄃𑄮 𑄥𑄬𑄭 𑄚𑄧 𑄘𑄬𑄈𑄳𑄠 𑄟𑄚𑄪𑄌𑄴𑄮 𑄃𑄧𑄣𑄧𑄢𑄴𑅁 𑄖𑄢𑄴 𑄇𑄧𑄚𑄧 𑄢𑄧-𑄥𑄧 𑄚𑄬𑄭𑅁</p>

<p>𑄝𑄬𑄣𑄴 𑄡𑄬𑄝𑄢𑄴 𑄃𑄧𑄇𑄴𑄖𑄧𑄖𑄴 𑄖𑄢 𑄘𑄨𑄝𑄮𑄚𑄬 𑄎𑄪𑄟𑄮𑄖𑄴𑄪𑄚𑄴 𑄖𑄮𑄚𑄴𑄛𑄖𑄴 𑄖𑄮𑄉𑄬𑄭 𑄥𑄨𑄠𑄬𑄚𑄨 𑄘𑄨𑄎𑄧𑄚𑄬 𑄘𑄨𑄝𑄪𑄉𑄨 𑄇𑄣𑄴𑄮𑄋𑄧𑄖𑄴 𑄞𑄮𑄢𑄬𑄭 𑄊𑄧𑄢𑄧𑄖𑄴 𑄜𑄨𑄢𑄨𑄣𑄇𑄴𑅁
𑄜𑄪𑄇𑄴 𑄜𑄪𑄇𑄴 𑄉𑄧𑄢𑄨 𑄝𑄪𑄉𑄨𑄉𑄪𑄚𑄴 𑄊𑄧𑄢𑄧𑄖𑄴 𑄝𑄮𑄎𑄬𑄣𑄇𑄴𑄨𑅁 𑄟𑄳𑄦𑄖𑄴𑄧𑄢𑄴 𑄇𑄣𑄴𑄮𑄋𑄧𑄖𑄴𑄪𑄚𑄴 𑄖𑄮𑄚𑄴𑄛𑄖𑄴𑄖𑄚𑄨 𑄚𑄳𑄦𑄬𑄉𑄬𑄣𑄘𑄬 𑄚𑄳𑄦𑄬𑄉𑄬𑄣𑄘𑄬 𑄃𑄝𑄙 𑄉𑄧𑄢𑄨 𑄢𑄋𑄝𑄨
𑄇𑄣𑄴𑄮𑄋𑄴𑄮𑄖𑄴 𑄞𑄮𑄢𑄬𑄠𑄬 𑄇𑄪𑄎𑄪 𑄝𑄮𑄣𑄳𑄠𑄖𑄴 𑄘𑄬𑄣𑄇𑄴 𑄃𑄬𑄇𑄴𑄮 𑄌𑄨𑄉𑄮𑄚𑄴 𑄥𑄛𑄴𑅁 𑄘𑄬𑄭𑄚𑄬𑄭 𑄖𑄢 𑄘𑄳𑄠𑄧𑄝𑄮𑄚𑄬 𑄃𑄪𑄉𑄪𑄢𑄨 𑄃𑄪𑄘𑄨𑄣𑄇𑄴𑅁 𑄇𑄣𑄝𑄨 𑄎𑄧𑄉𑄢𑄴 𑄛𑄢𑄨 𑄇𑄰𑄱
𑄃𑄪𑄘𑄨𑄣𑄮, 𑄃𑄮𑄟! 𑄃𑄬𑄇𑄴𑄮 𑄥𑄛𑄴𑅁 𑄇𑄪𑄎𑄪 𑄝𑄮𑄣𑄳𑄠𑄖𑄴 𑄥𑄮𑄟𑄬𑄭 𑄃𑄬𑄍𑄳𑄠𑄘𑄬𑅁 𑄢𑄋𑄝𑄨 𑄃𑄨𑄝𑄬 𑄝𑄪𑄉𑄨 𑄃𑄚𑄳𑄠𑄬 𑄘𑄬𑅁 𑄝𑄪𑄌𑄳𑄠 𑄝𑄪𑄢𑄨 𑄘𑄳𑄠𑄧𑄎𑄧𑄚𑄬
𑄌𑄬𑄣𑄇𑄴𑄨—𑄦𑄧𑄠𑄴, 𑄃𑄬𑄇𑄴𑄮 𑄌𑄨𑄉𑄮𑄚𑄴 𑄥𑄛𑄴𑅁 𑄇𑄪𑄎𑄪 𑄝𑄮𑄣𑄳𑄠𑄝𑄮𑄖𑄴 𑄣𑄨𑄇𑄴𑄣𑄨𑄉𑄢𑄴𑅁 𑄖𑄧𑄢𑄖𑄋𑄧𑄢𑄨 𑄝𑄪𑄢𑄨 𑄇𑄰𑄱 𑄃𑄪𑄘𑄨𑄣𑄮, 𑄝𑄪𑄌𑄳𑄠 𑄏𑄨𑄝𑄮 𑄟𑄧𑄢𑄬 𑄟𑄢𑄬𑄭
𑄜𑄬𑄣𑄬𑄝𑄖𑄳𑄠𑄠𑄴 𑄃𑄬 𑄥𑄛𑄴𑄮 𑄃𑄚𑄨 𑄘𑄳𑄠𑄙𑄬𑅁 𑄃𑄨𑄝𑄬 𑄇𑄨𑄙𑄮𑄇𑄳𑄠𑄚𑄴 𑄟𑄨𑄣𑄬! 𑄃𑄬𑄙𑄧𑄇𑄴 𑄦𑄨𑄁𑄥𑄬𑅁 𑄢𑄋𑄝𑄨 𑄇𑄧𑄣𑄧, 𑄟𑄭𑄪 𑄚𑄧 𑄘𑄬𑄊𑄧𑄋𑄮, 𑄇𑄪𑄎𑄪 𑄝𑄮𑄣𑄳𑄠𑄖𑄴
𑄉𑄧𑄢𑄨 𑄇𑄨𑄋𑄨𑄢𑄨 𑄃𑄬𑄍𑄳𑄠𑅁 𑄟𑄭𑄪 𑄃𑄬𑄖𑄴𑄪𑄇𑄮 𑄈𑄧𑄝𑄧𑄢𑄴 𑄚𑄧 𑄛𑄁𑅁 𑄝𑄪𑄢𑄨 𑄎𑄧𑄉𑄢𑄴 𑄛𑄢𑄨 𑄇𑄧𑄣𑄧, 𑄖𑄧 𑄝𑄝𑄬 𑄇𑄰𑄱𑄠𑄬 𑄇𑄬𑄚𑄬𑄭 𑄃𑄨𑄝𑄬 𑄖𑄧𑄢𑄴 𑄎𑄟𑄬𑄭
𑄃𑄚𑄳𑄠𑄧𑄍𑄳𑄠? 𑄃𑄬𑄌𑄳𑄠 𑄖𑄭𑄪 𑄃𑄨𑄝𑄬 𑄣𑄧𑄉𑄬 𑄗𑄬𑄭 𑄛𑄬𑄝𑄬𑅁 𑄝𑄪𑄢𑄨 𑄝𑄪𑄌𑄳𑄠𑄢𑄬 𑄃𑄪𑄘𑄨𑄌𑄴𑄮 𑄉𑄧𑄢𑄨 𑄇𑄧𑄣𑄧, 𑄝𑄪𑄌𑄳𑄠, 𑄖𑄧 𑄏𑄨𑄝𑄮𑄢𑄬 𑄃𑄬𑄌𑄳𑄠 𑄢𑄬𑄘𑄮𑄖𑄴 𑄃𑄬
𑄥𑄛𑄴𑄮𑄣𑄰𑄱 𑄇𑄪𑄢𑄮 𑄣𑄪𑄢𑄮𑄖𑄴 𑄝𑄚𑄨 𑄗𑄧𑄉𑄰𑄱𑅁 𑄝𑄪𑄌𑄳𑄠 𑄝𑄢𑄴 𑄝𑄢𑄴 𑄝𑄪𑄢𑄨𑄢𑄬 𑄟𑄚 𑄉𑄧𑄢𑄨 𑄌𑄬𑄣𑄧𑅁 𑄝𑄪𑄢𑄨 𑄟𑄳𑄦𑄖𑄴𑄧𑄢𑄴 𑄃𑄧𑄜𑄨𑄖𑄴𑄨𑅁 𑄢𑄋𑄝𑄨𑄢𑄬 𑄃𑄬𑄌𑄳𑄠 𑄃𑄬
𑄥𑄛𑄴𑄮𑄣𑄰𑄱 𑄇𑄪𑄢𑄮 𑄣𑄪𑄢𑄮𑄖𑄴 𑄝𑄚𑄨 𑄗𑄮 𑄛𑄧𑄢𑄨𑄝𑄰𑄱 𑄛𑄧𑄢𑄨𑄝𑄮𑅁 𑄝𑄙𑄳𑄠𑄧 𑄦𑄰𑄱 𑄝𑄪𑄌𑄳𑄠 𑄃𑄟𑄳𑄦𑄧𑄇𑄴 𑄉𑄧𑄢𑄨 𑄢𑄋𑄝𑄨 𑄃 𑄥𑄛𑄴𑄮𑄢𑄬 𑄢𑄬𑄘𑄮𑄖𑄴 𑄇𑄪𑄢𑄮 𑄣𑄪𑄢𑄮𑄖𑄴
𑄝𑄚𑄨 𑄗𑄧𑄣𑄧𑄉𑄰𑄱𑅁</p>

<p>𑄝𑄪𑄌𑄳𑄠𑄢𑄴 𑄟𑄧𑄚𑄬 𑄟𑄧𑄚𑄬 𑄌𑄨𑄘𑄬—𑄃𑄬𑄌𑄳𑄠 𑄖 𑄏𑄨𑄝𑄮 𑄈𑄟𑄇𑄴𑄇𑄠𑄴 𑄥𑄝𑄧 𑄈𑄪𑄘𑄮 𑄈𑄬𑄭 𑄟𑄧𑄢𑄨𑄝𑄮𑅁 𑄃 𑄝𑄪𑄢𑄨 𑄟𑄧𑄚𑄬 𑄟𑄧𑄚𑄬 𑄈𑄪𑄎𑄨—𑄃𑄬𑄌𑄳𑄠
𑄝𑄪𑄌𑄳𑄠 𑄏𑄨𑄝𑄮 𑄟𑄧𑄢𑄨 𑄡𑄬𑄝𑄧𑅁 𑄢𑄬𑄘𑄮𑄖𑄴 𑄖𑄢 𑄘𑄳𑄠𑄧𑄎𑄧𑄚𑄧𑄢𑄴 𑄊𑄪𑄟𑄴 𑄚𑄧 𑄃𑄬𑄏𑄬𑅁 𑄃𑄬𑄇𑄴𑄎𑄧𑄚𑄧𑄢𑄴 𑄊𑄪𑄟𑄴 𑄚𑄧 𑄃𑄬𑄏𑄬 𑄟𑄧𑄚𑄧𑄘𑄴𑄪𑄊𑄬𑅁 𑄃𑄢𑄧𑄇𑄴 𑄎𑄧𑄚𑄧𑄢𑄴
𑄊𑄪𑄟𑄴 𑄚𑄧 𑄃𑄬𑄏𑄬 𑄟𑄧𑄚𑄧𑄢𑄴 𑄥𑄪𑄊𑄬𑅁</p>

<p>𑄟𑄧𑄙𑄳𑄠𑄧 𑄢𑄬𑄘𑄮𑄖𑄴 𑄦𑄟𑄧𑄖𑄴𑄧𑄣𑄧𑄢𑄴 𑄇𑄪𑄢𑄮 𑄣𑄪𑄢𑄮𑄖𑄴𑄪𑄚𑄴 𑄝𑄪𑄌𑄳𑄠 𑄏𑄨𑄝𑄮 𑄢𑄋𑄝𑄨 𑄖 𑄝𑄝𑄧𑄢𑄬 𑄓𑄉𑄨 𑄇𑄧𑄣𑄧 : </p>

<p>𑄒𑄬𑄁 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴 𑄉𑄧𑄢𑄬𑄢𑄴 𑄣𑄬 𑄝𑅁</p>

<p>𑄝𑄪𑄌𑄳𑄠 𑄖 𑄏𑄨𑄝𑄮𑄢𑄴 𑄢𑄧𑄝𑄮 𑄥𑄪𑄚𑄨𑄣𑄮𑅁 𑄖𑄬 𑄖𑄧𑄢𑄖𑄋𑄧𑄢𑄨 𑄇𑄧𑄣𑄧 : </p>

<p>𑄚𑄧𑄠𑄴𑄘𑄳𑄠 𑄌𑄮 𑄏𑄨𑅁</p>

<p>𑄖𑄧 𑄎𑄟𑄬𑄠𑄬 𑄥𑄳𑄠</p>

<p>𑄒𑄬𑄋𑄧𑄖𑄴 𑄈𑄢𑄪 𑄛𑄨𑄚𑄬𑄭 𑄘𑄬𑄖𑄬𑄴𑅁</p>

<p>𑄃𑄢𑄧 𑄃𑄬𑄖𑄴𑄪𑄇𑄴 𑄎𑄬𑄢𑄬 𑄢𑄋𑄝𑄨 𑄇𑄰𑄱 𑄃𑄪𑄘𑄨𑄣𑄮 : </p>

<p>𑄦𑄖𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴 𑄉𑄧𑄢𑄬𑄢𑄴 𑄣𑄬 𑄝𑅁</p>

<p>𑄝𑄪𑄌𑄳𑄠 𑄃𑄬𑄝𑄢𑄧𑄖𑄴 𑄇𑄧𑄣𑄧 : </p>

<p>𑄚𑄧𑄠𑄴𑄘𑄳𑄠 𑄌𑄮 𑄏𑄨𑅁</p>

<p>𑄖𑄧 𑄎𑄟𑄬𑄠𑄬 𑄥𑄳𑄠</p>

<p>𑄝𑄋𑄮𑄢𑄨 𑄛𑄨𑄚𑄬𑄭 𑄘𑄬𑄖𑄬𑄴𑅁</p>

<p>𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄢𑄋𑄝𑄨 𑄃𑄢𑄧 𑄇𑄰𑄱 𑄃𑄪𑄘𑄨𑄣𑄮 : </p>

<p>𑄝𑄪𑄇𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴 𑄉𑄧𑄢𑄬𑄢𑄴 𑄣𑄬 𑄝𑅁</p>

<p>𑄝𑄪𑄌𑄳𑄠 𑄇𑄧𑄣𑄧 : </p>

<p>𑄚𑄧𑄠𑄴𑄘𑄳𑄠 𑄌𑄮 𑄏𑄨𑅁</p>

<p>𑄖𑄧 𑄎𑄟𑄬𑄠𑄬 𑄥𑄳𑄠</p>

<p>𑄦𑄣𑄴𑄍𑄧𑄢 𑄛𑄨𑄚𑄬𑄭 𑄘𑄬𑄖𑄬𑄴𑅁</p>

<p>𑄥𑄬 𑄎𑄬𑄢𑄬 '𑄚𑄇𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴', '𑄇𑄚𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴', '𑄃𑄋𑄪𑄣𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴' 𑄉𑄧𑄢𑄬𑄢𑄴 𑄞𑄨𑄣𑄨 𑄢𑄋𑄝𑄨 𑄖
𑄝𑄝𑄧𑄢𑄬 𑄓𑄉𑄨 𑄇𑄧𑄣𑄧𑅁 𑄖 𑄝𑄝𑄬 𑄃𑄬𑄇𑄴𑄇𑄚𑄧𑄢𑄴 𑄎𑄬𑄢𑄬 𑄃𑄬𑄇𑄴𑄇𑄚𑄴 𑄉𑄧𑄢𑄨 𑄚𑄇𑄴𑄜𑄪𑄣𑄴, 𑄇𑄚𑄴𑄜𑄪𑄣𑄴, 𑄃𑄚𑄴𑄙𑄨𑄇𑄴 𑄖 𑄎𑄟𑄬𑄠𑄬 𑄛𑄨𑄚𑄬𑄭 𑄘𑄬𑄢𑄴 𑄞𑄨𑄣𑄨
𑄇𑄧𑄣𑄧𑅁 𑄥𑄬 𑄎𑄬𑄢𑄬 𑄝𑄪𑄌𑄳𑄠 𑄏𑄨𑄝𑄮 𑄃𑄧𑄣𑄧𑄢𑄴 𑄦𑄧𑄣𑄧𑅁 </p>

<p>𑄥𑄪𑄚𑄨𑄚𑄬𑄭 𑄝𑄪𑄢𑄨 𑄘𑄧 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨𑅁 𑄒𑄬𑄋𑄧𑄖𑄴𑄪𑄚𑄴 𑄙𑄧𑄢𑄨 𑄉𑄨𑄣𑄧𑄘𑄬 𑄉𑄨𑄣𑄧𑄘𑄬 𑄚𑄇𑄴 𑄇𑄚𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴 𑄉𑄧𑄢𑄬𑄢𑄴 𑄥𑄧𑄁 𑄇𑄰𑄱 𑄛𑄍𑄳𑄠𑅁 𑄥𑄬
𑄎𑄬𑄢𑄬 𑄃𑄢𑄴 𑄇𑄧𑄙 𑄇𑄰𑄱 𑄚𑄧 𑄛𑄢𑄬𑅁 𑄃𑄧𑄖𑄴𑄗𑄖𑄴 𑄥𑄛𑄴𑄛𑄭𑄮 𑄝𑄪𑄌𑄳𑄠 𑄏𑄨𑄝𑄮𑄢𑄬 𑄉𑄨𑄣𑄨 𑄜𑄪𑄢𑄬𑄭𑄠𑄬𑅁</p>

<p>𑄇𑄨 𑄦𑄧𑄣𑄧 𑄚𑄨 𑄇𑄨 𑄦𑄧𑄣𑄧 𑄞𑄝𑄨 𑄞𑄝𑄨 𑄝𑄪𑄌𑄳𑄠 𑄉𑄮𑄘 𑄢𑄬𑄖𑄴𑄮 𑄊𑄪𑄟𑄴 𑄡𑄬𑄭 𑄚𑄧 𑄛𑄢𑄨𑄣𑄮𑅁 𑄥𑄨𑄠𑄬𑄚𑄬 𑄖𑄬 𑄝𑄬𑄚𑄳𑄠 𑄛𑄮𑄖𑄳𑄠 𑄃𑄪𑄘𑄨 𑄖 𑄏𑄨𑄝𑄮𑄢𑄬
𑄌𑄬𑄣𑄧𑄉𑄰𑄱𑅁 𑄘𑄬𑄚𑄬𑄭 𑄘𑄧 𑄖𑄬 𑄃𑄟𑄧𑄉𑄧 𑄃𑄪𑄉𑄪𑄢𑄬 𑄌𑄮𑄘𑄪! 𑄖𑄬 𑄘𑄬𑄊𑄬𑄘𑄬, 𑄖 𑄏𑄨𑄝𑄮 𑄢𑄪𑄝𑄮-𑄢𑄘𑄨 𑄏𑄮𑄚𑄴𑄏𑄮𑄚𑄳𑄠 𑄃𑄬𑄇𑄴𑄮 𑄚𑄪𑄠𑄮𑄝𑄮𑅁 𑄖 𑄇𑄪𑄢𑄬 𑄘𑄮𑄣𑄴
𑄇𑄝𑄧𑄢𑄴-𑄌𑄪𑄝𑄮𑄢𑄴 𑄛𑄨𑄚𑄳𑄠 𑄙𑄧𑄣𑄴𑄇𑄧𑄢 𑄃𑄬𑄇𑄴𑄮 𑄟𑄧𑄢𑄧𑄖𑄴𑅁 𑄖𑄢 𑄘𑄨𑄎𑄧𑄚𑄬 𑄜𑄪𑄣𑄮𑄢𑄴 𑄝𑄨𑄌𑄴𑄮𑄚𑄧𑄖𑄴 𑄊𑄪𑄟𑄴 𑄡𑄘𑄧𑄚𑄴𑅁 𑄝𑄪𑄌𑄳𑄠 𑄖𑄧𑄢𑄖𑄋𑄧𑄢𑄨 𑄝𑄪𑄢𑄨𑄢𑄬 𑄓𑄉𑄨
𑄃𑄚𑄨𑄣𑄮𑄉𑄰𑄱𑅁 𑄝𑄪𑄢𑄨 𑄃𑄬𑄚𑄬𑄭 𑄌𑄠𑄨𑄘𑄬 𑄃𑄧𑄝𑄧𑄢𑄪𑄛𑄴 𑄘𑄳𑄢𑄨𑄥𑄳𑄠𑄧! 𑄖𑄬 𑄇𑄨 𑄞𑄛𑄳𑄠 𑄃 𑄇𑄨 𑄦𑄧𑄣𑄧𑅁 𑄝𑄪𑄌𑄳𑄠 𑄏𑄨𑄝𑄮𑄢𑄬 𑄘𑄬𑄭 𑄖𑄢𑄴 𑄘𑄧 𑄦𑄨𑄁𑄥𑄬𑄭 𑄝𑄪𑄇𑄴
𑄎𑄧𑄣𑄨 𑄡𑄢𑄴𑅁</p>

<p>𑄝𑄪𑄌𑄳𑄠 𑄖 𑄏𑄨𑄝𑄮𑄢𑄬 𑄃 𑄎𑄟𑄬𑄭𑄝𑄮𑄢𑄬 𑄓𑄉𑄨 𑄊𑄧𑄢𑄧𑄖𑄴 𑄖𑄪𑄣𑄨𑄣𑄮𑄉𑄨𑅁 𑄖𑄬 𑄖 𑄏𑄨𑄝𑄮𑄢𑄴 𑄞𑄉𑄳𑄠𑄧𑄉𑄚𑄴 𑄘𑄬𑄭 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨𑅁 𑄃𑄨𑄚𑄴𑄘𑄨 𑄝𑄪𑄢𑄨𑄢𑄴
𑄛𑄧𑄢𑄚𑄴 𑄍𑄧𑄖𑄴𑄜𑄧𑄘𑄢𑄴𑅁 𑄖𑄬 𑄝𑄪𑄌𑄳𑄠𑄢𑄬 𑄓𑄉𑄨 𑄇𑄧𑄣𑄧 : </p>

<p>𑄃𑄮 𑄝𑄪𑄌𑄳𑄠! 𑄃𑄬𑄌𑄳𑄠 𑄃𑄟 𑄇𑄣𑄝𑄨𑄖𑄳𑄠𑄠𑄴 𑄃𑄬𑄇𑄴𑄮 𑄎𑄟𑄬𑄭 𑄖𑄮𑄉𑄉𑄰𑄱𑅁 𑄞𑄖𑄴𑄟𑄧𑄎 𑄃𑄬𑄇𑄴𑄮 𑄣𑄧, 𑄖𑄮𑄚𑄴𑄟𑄧𑄎 𑄃𑄬𑄇𑄴𑄮 𑄣𑄧, 𑄎𑄟𑄬𑄭 𑄖𑄮𑄉𑄬𑄭
𑄃𑄚𑄴𑄘𑄰𑄱𑅁 𑄣𑄊 𑄈𑄌𑄳𑄠𑄁 𑄣𑄧𑅁 𑄥𑄮𑄚𑄴𑄈𑄧𑄣𑄖𑄴 𑄃𑄉𑄪𑄚𑄴 𑄝𑄏𑄬𑄭 𑄘𑄨𑄣𑄬𑄉𑄰𑄱 𑄃𑄉𑄪𑄚𑄮 𑄖𑄧 𑄛𑄬𑄣𑄬 𑄥𑄛𑄴𑄪𑄚𑄴 𑄝𑄢𑄳𑄦𑄬 𑄚𑄳𑄦𑄨𑄉𑄨𑄣𑄨 𑄃𑄬𑄝𑄇𑄴𑅁 𑄥𑄨𑄖𑄴𑄪𑄚𑄴
𑄛𑄮𑄇𑄴𑄖 𑄟𑄧𑄇𑄴𑄖 𑄌𑄬𑄭 𑄃𑄬𑄇𑄴𑄮 𑄥𑄛𑄴 𑄈𑄌𑄳𑄠𑄋𑄧𑄖𑄴 𑄞𑄮𑄢𑄬𑄭 𑄝𑄪𑄉𑄨 𑄃𑄚𑄨𑄝𑄬𑅁 𑄇𑄧𑄙 𑄟𑄧𑄎𑄨𑄟𑄴 𑄖𑄬 𑄣𑄊 𑄈𑄌𑄳𑄠𑄁, 𑄞𑄖𑄴𑄟𑄧𑄎 𑄃 𑄖𑄮𑄚𑄴𑄟𑄧𑄎 𑄎𑄪𑄇𑄴𑄮𑄣𑄴
𑄉𑄧𑄢𑄨 𑄘𑄨𑄣𑄮𑅁 </p>

<p>𑄝𑄪𑄢𑄨𑄢𑄴 𑄇𑄧𑄙𑄠𑄴 𑄝𑄪𑄌𑄳𑄠 𑄝𑄬𑄚𑄳𑄠 𑄟𑄙𑄚𑄴 𑄞𑄖𑄴 𑄈𑄬𑄭𑄘𑄬𑄭 𑄃𑄬𑄇𑄴𑄮 𑄣𑄊 𑄈𑄌𑄳𑄠𑄁 𑄝𑄪𑄉𑄨 𑄝𑄬𑄚 𑄃𑄬𑄇𑄴𑄮 𑄙𑄧𑄢𑄨 𑄥𑄧𑄋𑄧𑄣 𑄟𑄪𑄈𑄳𑄠 𑄉𑄬𑄣𑄧 𑄎𑄟𑄬𑄭
𑄖𑄮𑄉𑅁 𑄇𑄪𑄘𑄴𑄫𑄢𑄴 𑄡𑄬𑄭 𑄝𑄪𑄌𑄳𑄠 𑄘𑄋𑄧𑄢𑄴 𑄃𑄬𑄇𑄴𑄮 𑄥𑄧𑄋𑄧𑄣 𑄣𑄉𑄧𑄖𑄴 𑄛𑄬𑄣𑄧𑄉𑄰𑄱𑅁 𑄖𑄬 𑄃𑄉𑄪𑄚𑄴 𑄝𑄏𑄬𑄭 𑄘𑄨𑄣𑄧𑄉𑄰𑄱 𑄥𑄮𑄚𑄴𑄈𑄧𑄣𑄖𑄴 𑄃 𑄃𑄢𑄨 𑄟𑄈𑄳𑄠
𑄃𑄬𑄇𑄴𑄇𑄚𑄴 𑄎𑄪𑄢𑄳𑄦𑄨 𑄌𑄬𑄭 𑄣𑄊 𑄈𑄌𑄴𑄌𑄳𑄠𑄁𑄋𑄮 𑄛𑄘𑄨 𑄢𑄧𑄣𑄧𑅁 𑄜𑄪𑄁𑄜𑄁, 𑄜𑄪𑄁𑄜𑄁 𑄉𑄧𑄢𑄨 𑄥𑄮𑄚𑄴𑄈𑄧𑄣 𑄛𑄪𑄢𑄨 𑄡𑄘𑄬 𑄡𑄘𑄬 𑄎𑄬𑄢𑄬𑄘𑄨 𑄝𑄨𑄢𑄬𑄖𑄴 𑄃𑄬𑄇𑄴𑄮 𑄃𑄎𑄧𑄝𑄧
𑄥𑄛𑄴 𑄃𑄬𑄎𑄬𑄖𑄬𑄴, 𑄘𑄬𑄣𑄧 𑄝𑄪𑄌𑄳𑄠𑅁 𑄖𑄬 𑄘𑄮𑄣𑄬 𑄉𑄧𑄢𑄨 𑄈𑄌𑄴𑄌𑄳𑄠𑄁𑄋𑄮 𑄛𑄘𑄨𑄚𑄬𑄭 𑄇𑄧𑄣𑄧 : </p>

<p>𑄥𑄧𑄟𑄧, 𑄎𑄟𑄬𑄭 𑄥𑄧𑄟𑄧𑅁</p>

<p>𑄞𑄖𑄴 𑄟𑄧𑄎𑄝𑄮 𑄈𑄧, 𑄖𑄮𑄚𑄴 𑄟𑄧𑄎𑄝𑄮 𑄈𑄧, 𑄥𑄧𑄟𑄧, 𑄎𑄟𑄬𑄭 𑄥𑄧𑄟𑄧𑅁</p>

<p>𑄥𑄛𑄴𑄮 𑄡𑄬𑄝𑄢𑄴 𑄇𑄧𑄚𑄧 𑄛𑄧𑄗𑄴 𑄚𑄧 𑄛𑄬𑄭 𑄈𑄌𑄴𑄌𑄳𑄠𑄁𑄋𑄮𑄖𑄴 𑄥𑄮𑄟𑄬𑄣𑄧𑅁 𑄝𑄪𑄌𑄳𑄠 𑄥𑄬𑄝𑄬𑄘𑄬𑄚𑄴 𑄈𑄌𑄴𑄌𑄳𑄠𑄁𑄋𑄮𑄢𑄴 𑄟𑄪𑄉𑄚𑄴 𑄝𑄚𑄨 𑄘𑄨 𑄥𑄛𑄴𑄮𑄢𑄬 𑄝𑄪𑄉𑄨
𑄃𑄚𑄨𑄣𑄮𑅁 𑄊𑄧𑄢𑄧𑄖𑄴 𑄣𑄪𑄋𑄨𑄚𑄬𑄭 𑄈𑄌𑄴𑄌𑄳𑄠𑄁𑄋𑄮 𑄞𑄪𑄇𑄴 𑄉𑄧𑄢𑄨 𑄗𑄧𑄣𑄧𑄉𑄨 𑄃 𑄝𑄪𑄢𑄨𑄢𑄬 𑄇𑄧𑄣𑄧 : </p>

<p>𑄃𑄬𑄭𑄠𑄬, 𑄎𑄟𑄬𑄭 𑄃𑄬𑄇𑄴𑄮 𑄃𑄚𑄳𑄠𑄧𑄁𑄉𑄰𑄱𑅁 𑄝𑄪𑄢𑄨 𑄙𑄝 𑄙𑄝 𑄃𑄬𑄭 𑄌𑄠𑄨𑄘𑄬—𑄦𑄧𑄠𑄴, 𑄘𑄋𑄧𑄢𑄴 𑄃𑄬𑄇𑄴𑄮 𑄃𑄎𑄧𑄝𑄧 𑄥𑄛𑄴𑅁 𑄝𑄪𑄢𑄨 𑄈𑄪𑄎𑄨 𑄦𑄧𑄣𑄧𑅁 𑄖𑄬
𑄞𑄝𑄨𑄣𑄮, 𑄎𑄟𑄬𑄭𑄝𑄮 𑄛𑄮𑄇𑄴𑄖-𑄟𑄮𑄇𑄴𑄖 𑄃𑄊𑄬, 𑄝𑄪𑄌𑄳𑄠 𑄏𑄨𑄝𑄮𑄢𑄴 𑄎𑄟𑄬𑄭𑄝𑄮𑄖𑄴𑄪𑄚𑄴 𑄝𑄬𑄌𑄴 𑄉𑄧𑄟𑄴 𑄦𑄧𑄝𑄧𑅁</p>

<p>𑄝𑄪𑄢𑄨 𑄈𑄪𑄎𑄨𑄠𑄬 𑄚𑄎𑄪𑄇𑄴 𑄇𑄎𑄪𑄇𑄴𑅁 𑄏𑄨𑄝𑄮 𑄎𑄟𑄬𑄭 𑄛𑄬𑄝𑄧𑅁 𑄉𑄧𑄟𑄴 𑄎𑄟𑄬𑄭𑅁 𑄖𑄬 𑄝𑄬𑄣𑄬𑄖𑄳𑄠 𑄏𑄘𑄨 𑄏𑄘𑄨 𑄞𑄖𑄴 𑄖𑄮𑄚𑄴 𑄢𑄚𑄨𑄣𑄮𑅁 𑄃 𑄛𑄧𑄦𑄴𑄢𑄴
𑄗𑄉𑄧𑄖𑄬𑄴 𑄞𑄖𑄴 𑄈𑄬𑄭 𑄘𑄬𑄭 𑄖 𑄏𑄨𑄝𑄮 𑄇𑄣𑄝𑄨𑄢𑄬 𑄃 𑄃𑄎𑄧𑄝𑄧 𑄥𑄛𑄴𑄮𑄢𑄬 𑄇𑄪𑄢𑄮 𑄣𑄪𑄢𑄮𑄖𑄴 𑄃𑄬𑄇𑄴 𑄥𑄧𑄟𑄢𑄬 𑄝𑄚𑄨 𑄗𑄧𑄣𑄧𑄉𑄰𑄱𑅁 𑄝𑄬𑄣𑄬𑄖𑄳𑄠 𑄢𑄬𑄖𑄴 𑄇𑄪𑄘𑄴𑄫𑄢𑄴
𑄦𑄧𑄣𑄬𑄉𑄨 𑄝𑄪𑄢𑄨 𑄏𑄨𑄝𑄮 𑄓𑄉𑄨 𑄇𑄧𑄣𑄧 : </p>

<p>𑄒𑄬𑄁 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴 𑄉𑄧𑄢𑄬𑄢𑄴 𑄣𑄬 𑄟𑅁</p>

<p>𑄥𑄪𑄚𑄨𑄚𑄬𑄭 𑄝𑄪𑄢𑄨 𑄈𑄪𑄎𑄨 𑄦𑄧𑄣𑄧𑅁 𑄖𑄬 𑄇𑄧𑄣𑄧 : </p>

<p>𑄃𑄮 𑄏𑄨, 𑄖𑄧 𑄎𑄟𑄬𑄠𑄳𑄠𑄬 𑄥𑄳𑄠</p>

<p>𑄒𑄬𑄋𑄧𑄖𑄴 𑄈𑄢𑄪 𑄛𑄨𑄚𑄬𑄭 𑄘𑄬𑄖𑄬𑄴𑅁</p>

<p>𑄃𑄢𑄧 𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄝𑄪𑄢𑄨 𑄏𑄨𑄝𑄰𑄱 𑄇𑄧𑄣𑄧 : </p>

<p>𑄝𑄪𑄇𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴 𑄉𑄧𑄢𑄬𑄢𑄴 𑄣𑄬 𑄟𑅁</p>

<p>𑄝𑄪𑄢𑄨 𑄇𑄧𑄣𑄧, 𑄃𑄮 𑄏𑄨! 𑄖𑄧 𑄎𑄟𑄬𑄭𑄠𑄳𑄠𑄬 𑄥𑄳𑄠 𑄦𑄣𑄴𑄍𑄧𑄢 𑄛𑄨𑄚𑄬𑄭 𑄘𑄬𑄖𑄬𑄴𑅁</p>

<p>𑄥𑄬 𑄎𑄬𑄢𑄬 𑄝𑄪𑄌𑄳𑄠 𑄏𑄨𑄝𑄮𑄢𑄴 𑄥𑄚𑄴 𑄖𑄬-𑄃𑄮 '𑄦𑄖𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴', '𑄃𑄋𑄪𑄣𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴' 𑄉𑄧𑄢𑄬𑄢𑄴 𑄞𑄨𑄣𑄨 𑄇𑄧𑄣𑄧𑅁 𑄝𑄪𑄢𑄨
𑄥𑄧𑄟𑄢𑄬 𑄥𑄧𑄟𑄢𑄬 𑄥𑄨𑄠𑄬𑄚𑄨𑄢𑄴 𑄃𑄪𑄖𑄴𑄧𑄢𑄴 𑄘𑄨𑄣𑄮𑅁 𑄎𑄬𑄢𑄬𑄚𑄴𑄘𑄨 𑄝𑄪𑄢𑄨 𑄏𑄨𑄝𑄮 𑄇𑄨𑄌𑄴𑄪 𑄇𑄰𑄱 𑄚𑄧 𑄛𑄢𑄨𑄣𑄮𑅁</p>

<p>𑄝𑄪𑄢𑄨 𑄃𑄬𑄇𑄬𑄴𑄚 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄇𑄚𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴, 𑄚𑄇𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴 𑄘𑄧 𑄚𑄧 𑄇𑄧𑄣𑄧𑅁 𑄖𑄬 𑄞𑄝𑄨𑄣𑄮, 𑄎𑄟𑄬𑄭𑄝𑄮𑄢𑄴 𑄦𑄧𑄣𑄬
𑄥𑄬𑄭 𑄢𑄪𑄝𑄮-𑄢𑄘𑄨𑄉𑄚𑄨 𑄚𑄬𑄭𑄘𑄬, 𑄥𑄨𑄠𑄬𑄚𑄬 𑄏𑄨𑄝𑄮𑄢𑄬 𑄛𑄨𑄚𑄬𑄭 𑄘𑄨 𑄚𑄧 𑄛𑄢𑄬𑄘𑄬𑅁</p>

<p>𑄃𑄙𑄨𑄇𑄴 𑄈𑄪𑄎𑄨𑄠𑄬 𑄝𑄪𑄢𑄨 𑄢𑄬𑄖𑄴𑄮 𑄊𑄪𑄟𑄴 𑄡𑄬𑄭 𑄚𑄧 𑄛𑄢𑄨𑄣𑄮𑅁 𑄝𑄬𑄚𑄳𑄠 𑄛𑄮𑄖𑄳𑄠 𑄖𑄬 𑄊𑄪𑄟𑄮𑄖𑄴𑄪𑄚𑄴 𑄃𑄪𑄘𑄨 𑄇𑄪𑄢𑄮 𑄣𑄪𑄢𑄮𑄖𑄴 𑄢𑄨𑄚𑄨 𑄌𑄬𑄣𑄧𑄉𑄰𑄱𑅁 𑄘𑄬𑄚𑄬𑄭
𑄝𑄪𑄢𑄨 𑄃𑄬𑄇𑄴 𑄇𑄨𑄎𑄬𑄉𑄧𑄖𑄴 𑄃𑄟𑄖𑄴𑅁 𑄙𑄝 𑄙𑄝 𑄝𑄪𑄌𑄳𑄠 𑄊𑄧𑄢𑄧𑄖𑄴𑄪𑄚𑄴 𑄣𑄟𑄨𑄚𑄬𑄭 𑄌𑄬𑄣𑄧𑄉𑄰𑄱—𑄝𑄪𑄢𑄨 𑄏𑄨𑄝𑄮𑄢𑄬 𑄥𑄛𑄴𑄮 𑄉𑄨𑄣𑄨𑄚𑄬𑄭 𑄛𑄬𑄘 𑄖𑄨𑄁 𑄖𑄨𑄁 𑄦𑄰𑄱 𑄃𑄊𑄬𑅁
𑄝𑄪𑄢𑄨 𑄉𑄮𑄌𑄴𑄌𑄬𑄭 𑄛𑄧𑄢𑄨 𑄛𑄧𑄢𑄨 𑄇𑄚𑄨𑄣𑄮𑅁 𑄝𑄪𑄌𑄳𑄠 𑄇𑄚𑄨𑄣𑄮𑅁 𑄎𑄬𑄢𑄬𑄚𑄴𑄘𑄨 𑄝𑄪𑄌𑄳𑄠 𑄥𑄛𑄴𑄮𑄢𑄬 𑄌𑄪𑄌𑄳𑄠𑄁 𑄡𑄘𑄨𑄣𑄰𑄱 𑄞𑄨𑄚𑄴𑄘𑄬𑄭, 𑄈𑄪𑄢𑄮𑄣𑄴𑄣𑄰𑄱 𑄇𑄝𑄨 𑄟𑄢𑄬𑄭
𑄜𑄬𑄣𑄬𑄣𑄧𑅁</p>

<p>𑄇𑄣𑄝𑄨𑄢𑄬 𑄥𑄝𑄬 𑄉𑄨𑄣𑄨𑄚𑄬𑄭 𑄝𑄪𑄌𑄳𑄠 𑄝𑄪𑄢𑄨 𑄞𑄢𑄨 𑄉𑄧𑄢𑄨 𑄇𑄚𑄨𑄣𑄇𑄴𑅁 𑄢𑄋𑄝𑄨-𑄃𑄮 𑄙𑄪𑄚𑄴𑄘𑄪𑄇𑄴 𑄈𑄬𑄭 𑄈𑄬𑄭 𑄝𑄬𑄦𑄣𑄴 𑄉𑄧𑄢𑄨 𑄇𑄚𑄨𑄣𑄮𑅁 𑄟𑄳𑄦𑄖𑄴𑄧𑄢𑄴
𑄇𑄚𑄨𑄣𑄬-𑄃𑄮 𑄃 𑄇𑄪𑄙𑄪 𑄛𑄬𑄝𑄇𑄴𑄇𑄰𑄱𑅁 𑄡𑄬𑄠𑄳𑄠𑄬𑄘𑄬 𑄟𑄚𑄪𑄌𑄴 𑄡𑄬𑄠𑄳𑄠𑄬𑅁 𑄇𑄨𑄏𑄪𑄘𑄨𑄚𑄴 𑄇𑄚𑄨𑄇𑄪𑄘𑄨 𑄇𑄣𑄝𑄨𑄢𑄬 𑄥𑄖𑄴𑄘𑄨𑄚𑄳𑄠 𑄉𑄧𑄢𑄨 𑄘𑄨𑄚𑄬𑄭 𑄃𑄎𑄬𑄢𑄴
𑄦𑄧𑄣𑄇𑄴𑅁</p>

<p>𑄗𑄇𑄬𑄴 𑄗𑄇𑄬𑄴 𑄝𑄪𑄌𑄳𑄠 𑄢𑄋𑄝𑄨𑄢𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄏𑄨! 𑄖𑄧 𑄎𑄟𑄬𑄭𑄝𑄮𑄢𑄴 𑄚𑄋𑄚𑄴 𑄇𑄨, 𑄛𑄪𑄎𑄮𑄢𑄴 𑄇𑄨𑄠 𑄚𑄧 𑄉𑄧𑄢𑄧𑄌𑄴? 𑄖 𑄝𑄝𑄧𑄢𑄴
𑄇𑄧𑄙𑄠𑄴 𑄃𑄬𑄇𑄴𑄘𑄨𑄚𑄴 𑄢𑄋𑄝𑄨 𑄖 𑄎𑄟𑄬𑄭𑄝𑄮𑄖𑄴𑄪𑄚𑄴 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄇𑄪𑄟𑄮𑄢𑄴, 𑄖𑄧 𑄚𑄋𑄚𑄴 𑄇𑄨? 𑄖 𑄎𑄟𑄬𑄭𑄝𑄮 𑄇𑄧𑄣𑄧, 𑄇𑄧𑄚𑄳𑄠, 𑄟𑄧 𑄚𑄁 𑄇𑄧𑄣𑄬
𑄘𑄪𑄇𑄴 𑄛𑄬𑄝𑄬𑅁 𑄢𑄋𑄝𑄨 𑄇𑄧𑄣𑄧, 𑄘𑄪𑄇𑄴 𑄛𑄬𑄣𑄬 𑄛𑄁, 𑄥𑄪𑄈𑄴 𑄛𑄬𑄣𑄬 𑄛𑄁, 𑄇𑄧𑄚 𑄇𑄪𑄟𑄮𑄢𑄴, 𑄇𑄧𑅁 𑄖 𑄎𑄟𑄬𑄭𑄝𑄮 𑄝𑄢𑄴 𑄝𑄢𑄴 𑄛𑄪𑄎𑄮𑄢𑄴 𑄉𑄧𑄢𑄨𑄚𑄬𑄭-𑄃𑄮
𑄖 𑄚𑄋𑄚𑄴 𑄚𑄧 𑄇𑄧𑄣𑄧𑅁</p>

<p>𑄃𑄬𑄇𑄴𑄘𑄨𑄚𑄴 𑄢𑄋𑄝𑄨 𑄃 𑄖 𑄎𑄟𑄬𑄭𑄝𑄮 𑄉𑄋𑄧𑄖𑄴 𑄉𑄘𑄨𑄞𑄖𑄳𑄠𑄠𑄴 𑄉𑄬𑄣𑄇𑄴𑅁 𑄥𑄬𑄘𑄨𑄚𑄳𑄠 𑄢𑄋𑄝𑄨 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮—𑄃𑄬𑄌𑄳𑄠 𑄈𑄟𑄇𑄴𑄇𑄠𑄴
𑄚𑄋𑄚𑄴 𑄈𑄧𑄝𑄧𑄢𑄴 𑄛 𑄛𑄧𑄢𑄨𑄝𑄰𑄱 𑄛𑄧𑄢𑄨𑄝𑄮𑅁 𑄥𑄨𑄠𑄬𑄚𑄬 𑄉𑄖𑄬𑄴 𑄉𑄖𑄬𑄴 𑄢𑄋𑄝𑄨 𑄖 𑄎𑄟𑄬𑄭𑄝𑄮𑄢𑄬 𑄃𑄢𑄧 𑄛𑄪𑄎𑄮𑄢𑄴 𑄉𑄧𑄢 𑄙𑄧𑄢𑄨𑄣𑄮—𑄇𑄪𑄟𑄮𑄢𑄴, 𑄖𑄧 𑄚𑄁 𑄇𑄨?
𑄇𑄪𑄟𑄮𑄢𑄴 𑄎𑄧𑄝𑄝𑄴 𑄘𑄨𑄣𑄮, 𑄟𑄧 𑄚𑄁 𑄦𑄨𑄚𑄨𑄣𑄬 𑄘𑄪𑄇𑄴 𑄛𑄬𑄝𑄬𑅁 𑄢𑄋𑄝𑄨 𑄇𑄧𑄣𑄧, 𑄘𑄪𑄇𑄴 𑄛𑄬𑄣𑄬 𑄛𑄁, 𑄥𑄪𑄈𑄴 𑄛𑄬𑄣𑄬 𑄛𑄁, 𑄇𑄧𑄚 𑄇𑄪𑄟𑄮𑄢𑄴, 𑄇𑄧𑄚𑅁
𑄃𑄬𑄙𑄮𑄇𑄳𑄠𑄚𑄴 𑄉𑄧𑄢𑄨 𑄢𑄋𑄝𑄨 𑄝𑄢𑄴 𑄝𑄢𑄴 𑄚𑄋𑄚𑄴 𑄛𑄪𑄎𑄮𑄢𑄴 𑄉𑄧𑄢𑄬 𑄃 𑄖 𑄎𑄟𑄬𑄭𑄝𑄮 𑄇𑄧𑄠𑄴, 𑄟𑄧 𑄚𑄁 𑄦𑄨𑄚𑄨𑄣𑄬 𑄘𑄪𑄇𑄴 𑄛𑄬𑄝𑄬𑅁 𑄞𑄣𑄧𑄇𑄴𑄧𑄚𑄴 𑄇𑄪𑄎𑄪𑄣𑄨
𑄉𑄧𑄢𑄨 𑄛𑄪𑄎𑄮𑄢𑄴 𑄉𑄧𑄖𑄬𑄴 𑄉𑄧𑄖𑄬𑄴 𑄃𑄬𑄇𑄴𑄥𑄧𑄟𑄧𑄠𑄴 𑄖 𑄎𑄟𑄬𑄭𑄝𑄮 𑄞𑄝𑄨𑄣𑄮, 𑄃𑄬𑄙𑄧𑄇𑄴 𑄇𑄪𑄎𑄪𑄣𑄨 𑄉𑄧𑄢𑄨 𑄛𑄪𑄎𑄮𑄢𑄴 𑄉𑄧𑄢𑄬𑄢𑄴 𑄡𑄬𑄇𑄬𑄴, 𑄚𑄋𑄚𑄴 𑄇𑄮𑄟𑄴𑄝𑄬𑅁
𑄥𑄬𑄝𑄬𑄘𑄬𑄚𑄴 𑄖𑄬 𑄛𑄚𑄨𑄖𑄴 𑄉𑄧𑄖𑄴𑄧𑄚 𑄥𑄧𑄁 𑄓𑄪𑄝𑄨𑄚𑄬𑄭 𑄇𑄧𑄣𑄧, 𑄟𑄧 𑄚𑄋𑄚𑄴 𑄝𑄧𑄚𑄧𑄝𑄨𑄣𑄥𑄴𑅁 𑄝𑄧-𑄚𑄧-𑄝𑄨-𑄣-𑄥𑄴𑅁 𑄇𑄧𑄙𑄚𑄴 𑄇𑄰𑄱 𑄟𑄧𑄖𑄴𑄧𑄚𑄴 𑄖𑄬 𑄛𑄚𑄨𑄖𑄴
𑄓𑄪𑄝𑄨𑄣𑄮𑅁 𑄓𑄪𑄝𑄨𑄣𑄮𑄘𑄬 𑄃𑄢𑄴 𑄞𑄎 𑄘𑄨 𑄚𑄧 𑄃𑄪𑄘𑄨𑄣𑄮𑅁</p>

<p>𑄢𑄋𑄝𑄨 𑄓𑄪𑄝𑄨 𑄓𑄪𑄝𑄨 𑄝𑄨𑄎𑄨𑄢𑄬𑄭 𑄖 𑄎𑄟𑄬𑄭𑄝𑄮𑄢𑄬 𑄞𑄢𑄨 𑄉𑄧𑄢𑄨 𑄖𑄮𑄉𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄚𑄧 𑄛𑄬𑄣𑄧𑅁 𑄎𑄬𑄢𑄬𑄘𑄨 𑄞𑄝𑄨𑄣𑄮, 𑄦𑄧𑄣𑄬 𑄥𑄎𑄪𑄢𑄨 𑄚𑄧
𑄎𑄚𑄬 𑄇𑄨𑄚𑄬𑄭 𑄛𑄚𑄨𑄖𑄴 𑄓𑄪𑄝𑄨 𑄞𑄎𑄨 𑄡𑄬𑄭𑄠𑄬𑅁 𑄥𑄨𑄠𑄬𑄚𑄬 𑄍𑄧𑄢 𑄣𑄟𑄧𑄚𑄨 𑄖𑄮𑄉 𑄉𑄬𑄣𑄧, 𑄎𑄬𑄢𑄬𑄘𑄨 𑄇𑄧𑄚𑄧 𑄞𑄎 𑄘𑄨 𑄃𑄪𑄘𑄬 𑄚𑄨𑅁 𑄉𑄋𑄧 𑄛𑄢𑄬 𑄛𑄢𑄬
𑄖𑄬 𑄣𑄟𑄧𑄚𑄳𑄠 𑄖𑄮𑄉𑄬𑄭 𑄖𑄮𑄉𑄬𑄭 𑄉𑄬𑄣𑄧𑅁</p>

<p>𑄡𑄘𑄬 𑄡𑄘𑄬 𑄞𑄣𑄧𑄘𑄴𑄫𑄢𑄴 𑄥𑄧𑄁 𑄦𑄘𑄨 𑄡𑄬𑄭 𑄢𑄋𑄝𑄨 𑄉𑄋𑄚𑄧𑄢𑄴 𑄘𑄋𑄧𑄢𑄴 𑄃𑄬𑄇𑄴𑄇𑄚𑄴 𑄖𑄚𑄴𑄏𑄁 𑄣𑄉𑄧𑄖𑄴 𑄛𑄬𑄣𑄧𑄉𑄰𑄱𑅁 𑄥𑄨𑄠𑄮𑄖𑄴 𑄣𑄪𑄋𑄨𑄚𑄬𑄭 𑄉𑄋𑄚𑄴
𑄡𑄬𑄚𑄴 𑄃𑄧𑄎𑄧𑄣𑄴 𑄖𑄚𑄴𑄏𑄁 𑄝𑄬𑄭 𑄃𑄬𑄇𑄴𑄮 𑄘𑄋𑄧𑄢𑄴 𑄃 𑄘𑄨𑄊𑄮𑄣𑄴 𑄥𑄨𑄣𑄴𑄮 𑄉𑄘𑄧𑄖𑄴 𑄥𑄮𑄟𑄳𑄠𑄉𑄰𑄱𑅁 𑄢𑄋𑄝𑄨 𑄃𑄧𑄎𑄧𑄣𑄴 𑄖𑄚𑄴𑄏𑄋𑄧𑄢𑄴 𑄛𑄢𑄬 𑄛𑄢𑄬 𑄃𑄬𑄇𑄴𑄇𑄚𑄴
𑄣𑄪𑄘𑄨 𑄙𑄧𑄢𑄨 𑄥𑄨𑄣𑄴𑄮 𑄉𑄖𑄴𑄮 𑄝𑄬𑄭 𑄖𑄧𑄣𑄬 𑄣𑄟𑄨𑄣𑄧𑄉𑄰𑄱𑅁 𑄣𑄟𑄨 𑄜𑄪𑄢𑄬𑄚𑄬𑄭 𑄖𑄬 𑄘𑄬𑄣𑄧𑄉𑄰𑄱, 𑄥𑄨𑄠𑄚𑄴 𑄃𑄬𑄇𑄴𑄇𑄚𑄴 𑄎𑄪𑄘𑄮 𑄢𑄬𑄎𑄳𑄠𑄧𑅁 𑄃𑄧𑄏𑄢𑄴 𑄝𑄟𑄴𑅁 𑄉𑄏𑄬
𑄉𑄏𑄬 𑄜𑄪𑄣𑄴 𑄜𑄪𑄘𑄨 𑄃𑄊𑄧𑄚𑄴𑅁 𑄌𑄧𑄚 𑄌𑄧𑄚 𑄥𑄮𑄖𑄳𑄠𑄝𑄌𑄴 𑄜𑄪𑄣𑄴𑅁 𑄉𑄏𑄬 𑄉𑄏𑄬 𑄛𑄉𑄚𑄳𑄦 𑄜𑄧𑄣𑄴𑅁 𑄢𑄋𑄝𑄨 𑄛𑄬𑄑𑄴𑄛𑄧𑄢𑄠𑄴 𑄉𑄏𑄧𑄖𑄴𑄪𑄚𑄴 𑄜𑄧𑄣𑄴 𑄛𑄢𑄨
𑄈𑄬𑄣𑄧𑅁 𑄛𑄬𑄘𑄧𑄢𑄴 𑄞𑄪𑄇𑄴 𑄟𑄢𑄨𑄣𑄧𑅁 𑄃𑄬𑄟𑄬𑄚𑄴 𑄥𑄧𑄟𑄧𑄠𑄴 𑄖𑄬 𑄥𑄪𑄚𑄬𑄘𑄬 𑄛𑄧𑄝𑄧𑄁 𑄛𑄧𑄝𑄧𑄁 𑄇𑄧𑄙, 𑄇𑄧𑄣𑄧𑄇𑄴 𑄇𑄧𑄣𑄧𑄇𑄴 𑄦𑄎𑄨𑅁 𑄖𑄬 𑄢𑄨𑄚𑄨 𑄌𑄬𑄭 𑄘𑄬𑄊𑄬𑄘𑄬,
𑄃𑄬𑄇𑄴 𑄏𑄇𑄴 𑄛𑄮𑄖𑄴𑄛𑄮𑄖𑄳𑄠 𑄉𑄝𑄪𑄢𑄴 𑄟𑄨𑄣𑄬 𑄇𑄪𑄟𑄴 𑄇𑄧𑄢𑄧𑄖𑄴 𑄉𑄧𑄢𑄨 𑄛𑄚𑄨 𑄈𑄧𑄎 𑄃𑄬𑄖𑄴𑄧𑄚𑄴𑅁 𑄞𑄨𑄚𑄴 𑄘𑄬𑄏𑄧𑄖𑄴 𑄇𑄧𑄚𑄴𑄚 𑄚𑄨 𑄇𑄧𑄚𑄴𑄚 𑄃𑄨𑄊𑄪𑄚𑄴, 𑄞𑄝𑄨𑄚𑄬𑄭
𑄖𑄬 𑄛𑄮𑄣𑄴𑄣𑄬𑄭 𑄗𑄬𑄝𑄢𑄴 𑄟𑄧𑄚𑄴𑄎𑄪𑄇𑄴 𑄉𑄧𑄢𑄨𑄣𑄮𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄉𑄋𑄚𑄧𑄢𑄴 𑄡𑄨𑄠𑄮𑄖𑄴 𑄖𑄚𑄴𑄏𑄋𑄧𑄢𑄴 𑄛𑄚𑄨 𑄛𑄧𑄢𑄨 𑄘𑄋𑄧𑄢𑄴 𑄃𑄬𑄇𑄴𑄮 𑄥𑄨𑄣𑄴𑄮 𑄟𑄳𑄦𑄪𑄢𑄮𑄁 𑄦𑄰𑄱𑄠𑄬,
𑄥𑄬 𑄇𑄪𑄢𑄬 𑄃𑄬𑄇𑄴𑄮 𑄏𑄪𑄝𑄪𑄢𑄴 𑄉𑄏𑄧𑄖𑄴 𑄃𑄪𑄘𑄨 𑄛𑄮𑄣𑄴𑄣𑄬𑄭 𑄢𑄧𑄣𑄧𑅁</p>

<p>𑄉𑄝𑄪𑄢𑄴 𑄟𑄨𑄣𑄬𑄉𑄪𑄚𑄬 𑄇𑄨𑄢𑄨𑄟𑄨𑄢𑄨 𑄇𑄧𑄙 𑄇𑄰𑄱 𑄇𑄰𑄱 𑄦𑄎𑄨 𑄇𑄧𑄣𑄧𑄇𑄴 𑄇𑄧𑄣𑄧𑄇𑄴 𑄉𑄧𑄢𑄨 𑄥𑄨𑄣𑄴𑄮-𑄟𑄧𑄢𑄧𑄋𑄴𑄮 𑄛𑄢𑄧𑄖𑄴 𑄇𑄪𑄟𑄪𑄚𑄴 𑄗𑄧𑄣𑄇𑄴𑄨𑅁 𑄥𑄬 𑄎𑄬𑄢𑄬
𑄟𑄪𑄠𑄬𑄟𑄪𑄠𑄬 𑄌𑄌𑄨 𑄉𑄧𑄢𑄨 𑄝𑄧𑄏𑄨𑄚𑄬𑄭 𑄉𑄧𑄛𑄴 𑄘𑄳𑄠 𑄙𑄧𑄢𑄨𑄣𑄇𑄴𑅁 𑄃𑄬𑄇𑄴𑄮 𑄉𑄝𑄪𑄢𑄴 𑄟𑄨𑄣𑄬𑄭 𑄇𑄧𑄣𑄧, 𑄥𑄭𑄪𑄚𑄳𑄠𑄧 𑄚𑄨, 𑄃𑄟 𑄢𑄎𑄴𑄇𑄪𑄟𑄮𑄢𑄴 𑄝𑄧𑄚𑄧𑄝𑄨𑄣𑄏𑄬 𑄞𑄨𑄣𑄬
𑄟𑄚𑄬𑄭 𑄢𑄬𑄎𑄳𑄠𑄧𑄖𑄴 𑄡𑄬𑄭 𑄃𑄬𑄇𑄴𑄮 𑄟𑄚𑄬𑄭 𑄟𑄨𑄣𑄬 𑄣𑄧𑄠𑄬𑄉𑄰𑄱𑄘𑄬? 𑄥𑄪𑄚𑄨𑄚𑄬𑄭 𑄃𑄬𑄇𑄴𑄎𑄧𑄚𑄬 𑄇𑄧𑄣𑄧, 𑄇𑄧𑄚𑄴𑄚 𑄇𑄧𑄖𑄬𑄴? 𑄉𑄝𑄪𑄢𑄨 𑄃𑄪𑄖𑄴𑄧𑄢𑄴 𑄘𑄨𑄣𑄮, 𑄢𑄎𑄴𑄊𑄧𑄢𑄧𑄖𑄴
𑄇𑄮-𑄇𑄨 𑄉𑄧𑄖𑄴𑄧𑄚𑄴𑄘𑄬𑅁 𑄥𑄨𑄠𑄚𑄴 𑄥𑄪𑄚𑄨𑄚𑄬𑄭 𑄃𑄧𑄚𑄳𑄠𑄧 𑄃𑄬𑄇𑄴𑄎𑄧𑄚𑄬 𑄇𑄧𑄣𑄧, 𑄢𑄎𑄴𑄇𑄪𑄟𑄮𑄢𑄬 𑄟𑄚𑄬𑄭 𑄟𑄨𑄣𑄬𑄝𑄮 𑄣𑄧𑄉𑄬 𑄉𑄧𑄢𑄨 𑄃𑄚𑄳𑄠 𑄚𑄇𑄨? 𑄉𑄝𑄪𑄢𑄨 𑄇𑄧𑄣𑄧,
𑄚-𑄚, 𑄚𑄧 𑄃𑄚𑄬𑅁 𑄇𑄨𑄋𑄨𑄢𑄨 𑄃𑄚𑄴𑄘𑄧? 𑄢𑄬𑄇𑄴𑄈𑄧𑄎𑄧 𑄊𑄧𑄢𑄧𑄖𑄴 𑄟𑄚𑄬𑄭 𑄟𑄨𑄣𑄬 𑄗𑄬𑄭 𑄛𑄢𑄬𑄉𑄨 𑄚𑄨? 𑄛𑄬𑄣𑄬 𑄘𑄧 𑄦𑄢𑄴𑄇𑄧𑄢 𑄥𑄧𑄁 𑄌𑄝𑄬𑄭 𑄈𑄬𑄝𑄇𑄴𑅁
𑄃𑄧𑄚𑄳𑄠𑄧 𑄃𑄬𑄇𑄴𑄎𑄧𑄚𑄬 𑄇𑄧𑄣𑄧, 𑄇𑄨𑄋𑄨𑄢𑄨 𑄈𑄬𑄘𑄇𑄴? 𑄝𑄧𑄚𑄧𑄝𑄨𑄣𑄏𑄧𑄢𑄴 𑄓𑄧𑄢𑄬 𑄇𑄨𑄃𑄮𑄎𑄧𑄚𑄬 𑄌𑄮𑄈𑄴 𑄖𑄪𑄣𑄨 𑄢𑄨𑄚𑄨 𑄌𑄬𑄭 𑄛𑄢𑄨𑄝𑄇𑄴 𑄚𑄨? 𑄝𑄪𑄢𑄮 𑄢𑄎 𑄟𑄧𑄢𑄨𑄚𑄬𑄭
𑄃𑄨𑄇𑄴𑄨𑄚𑄬 𑄝𑄧𑄚𑄧𑄝𑄨𑄣𑄏𑄬 𑄢𑄬𑄎𑄳𑄠𑄧𑄢𑄴 𑄟𑄣𑄨𑄇𑄴𑅁 𑄖 𑄟𑄮𑄇𑄴 𑄇𑄧𑄚𑄴𑄚 𑄈𑄬𑄭 𑄘𑄨 𑄛𑄢𑄨𑄝𑄮?</p>

<p>𑄥𑄬𑄭 𑄝𑄬𑄇𑄴 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄃𑄬𑄇𑄴𑄮 𑄚𑄝𑄪𑄁 𑄚𑄝𑄁 𑄟𑄨𑄣𑄭 𑄇𑄧𑄣𑄧, 𑄃𑄬𑄌𑄳𑄠 𑄃𑄟𑄨 𑄇𑄨𑄖𑄳𑄠𑄠𑄴 𑄃𑄬𑄙𑄧𑄇𑄴 𑄛𑄚𑄨 𑄝𑄧𑄦𑄬𑄭 𑄛𑄬𑄢𑄴? 𑄢𑄎𑄴𑄊𑄧𑄢𑄧𑄖𑄴
𑄇𑄧𑄚𑄧 𑄟𑄬𑄌𑄴𑄝𑄚𑄴 𑄦𑄧𑄝𑄧 𑄚𑄬 𑄚? 𑄖 𑄇𑄧𑄙 𑄥𑄪𑄚𑄨 𑄝𑄬𑄇𑄴 𑄟𑄨𑄣𑄬𑄉𑄪𑄚𑄬 𑄦𑄎𑄨 𑄃𑄪𑄘𑄨𑄣𑄇𑄴𑅁 𑄖𑄢 𑄇𑄧𑄣𑄇𑄴, 𑄦𑄧𑄠𑄴 𑄘𑄬 𑄥𑄳𑄠, 𑄝𑄧𑄢𑄴 𑄟𑄬𑄌𑄴𑄝𑄚𑄴
𑄦𑄧𑄝𑄧𑄘𑄬! 𑄈𑄧𑄝𑄧𑄢𑄴 𑄚𑄧 𑄛𑄌𑄴, 𑄢𑄎𑄴𑄇𑄪𑄟𑄮𑄢𑄴 𑄝𑄧𑄚𑄧𑄝𑄨𑄣𑄏𑄧𑄢𑄴 𑄇𑄬𑄠𑄬𑄖𑄴𑄪𑄚𑄴 𑄟𑄚𑄬𑄭 𑄝𑄌𑄴 𑄙𑄰𑄱 𑄘𑄨𑄝𑄖𑄳𑄠𑄠𑄴 𑄛𑄚𑄨 𑄝𑄰𑄱 𑄛𑄬𑄖𑄬𑄴𑄖𑄬𑄭?</p>

<p>𑄏𑄪𑄝𑄮 𑄥𑄬𑄢𑄬𑄖𑄴𑄪𑄚𑄴 𑄢𑄋𑄝𑄨 𑄖𑄢𑄢𑄴 𑄝𑄬𑄇𑄴 𑄇𑄧𑄙𑄚𑄨 𑄥𑄪𑄚𑄨𑄣𑄮𑅁 𑄖𑄬 𑄞𑄝𑄨𑄣𑄮, 𑄥𑄣𑄬𑄚𑄴 𑄘𑄧 𑄃𑄨𑄉𑄪𑄚𑄴 𑄝𑄬𑄇𑄴𑄪𑄚𑄴 𑄢𑄬𑄇𑄴𑄈𑄧𑄌𑄴𑅁 𑄟𑄚𑄬𑄭 𑄙𑄧𑄇𑄴
𑄙𑄧𑄢𑄨 𑄃𑄉𑄧𑄚𑄴𑄘𑄬𑅁 𑄖𑄬 𑄃𑄢𑄧 𑄞𑄝𑄨𑄣𑄮, 𑄃𑄨𑄇𑄴𑄨𑄚𑄬 𑄖𑄬 𑄇𑄨 𑄉𑄧𑄢𑄨𑄝𑄮𑅁 𑄊𑄧𑄢𑄧𑄖𑄴 𑄜𑄨𑄢𑄨 𑄡𑄬𑄝𑄧, 𑄚 𑄖𑄢𑄢𑄴 𑄟𑄪𑄎𑄪𑄋𑄬 𑄞𑄬𑄘 𑄘𑄨𑄝𑄮? 𑄖𑄢𑄢𑄴
𑄇𑄧𑄙𑄣𑄰𑄱 𑄃𑄨𑄠𑄚𑄴 𑄖𑄬 𑄘𑄮𑄣𑄬 𑄉𑄧𑄢𑄨 𑄟𑄳𑄦𑄬𑄖𑄴 𑄉𑄧𑄢𑄨𑄣𑄮 𑄡𑄬, 𑄈𑄟𑄇𑄴𑄇𑄠𑄴 𑄝𑄧𑄚𑄧𑄝𑄨𑄣𑄏𑄬 𑄖𑄢𑄬 𑄢𑄊𑄬𑄣𑄬 𑄢𑄬𑄇𑄴𑄈𑄧𑄌𑄴𑄪𑄚𑄬 𑄖𑄢𑄬 𑄇𑄨𑄌𑄴𑄪 𑄉𑄧𑄢𑄨 𑄚𑄧
𑄛𑄢𑄨𑄝𑄇𑄴𑅁 𑄟𑄳𑄦𑄖𑄴𑄧𑄢𑄴 𑄝𑄧𑄚𑄧𑄝𑄨𑄣𑄏𑄬 𑄖𑄢𑄬 𑄌𑄠𑄴 𑄚 𑄚𑄧 𑄌𑄠𑄴 𑄥𑄨𑄠𑄚𑄴 𑄈𑄧𑄝𑄧𑄢𑄴 𑄛𑄬𑄝𑄧 𑄇𑄨𑄋𑄨𑄢𑄨? 𑄖𑄬 𑄟𑄧𑄚𑄬 𑄟𑄧𑄚𑄬 𑄃𑄬𑄉𑄬𑄟𑄴 𑄉𑄧𑄢𑄨𑄣𑄮 𑄖𑄬
𑄌𑄪𑄢𑄴 𑄉𑄧𑄢𑄨 𑄃𑄬𑄇𑄴𑄮 𑄇𑄪𑄟𑄮𑄖𑄴 𑄖 𑄃𑄚𑄴𑄙𑄨𑄇𑄴𑄮 𑄞𑄮𑄢𑄬𑄭 𑄘𑄨𑄝𑄮𑅁 𑄃𑄚𑄴𑄙𑄨𑄇𑄴𑄮 𑄛𑄬𑄣𑄬 𑄝𑄧𑄚𑄧𑄝𑄨𑄣𑄏𑄬 𑄖𑄬 𑄃𑄬𑄍𑄳𑄠𑄘𑄬 𑄥𑄨𑄠𑄚𑄴 𑄝𑄪𑄏𑄨 𑄛𑄢𑄨𑄝𑄮𑅁</p>

<p>𑄞𑄣𑄧𑄇𑄴𑄧𑄚𑄴 𑄥𑄧𑄁 𑄉𑄧𑄛𑄴𑄥𑄧𑄛𑄴 𑄘𑄨𑄚𑄬𑄭 𑄟𑄨𑄣𑄬𑄉𑄪𑄚𑄬 𑄛𑄚𑄨 𑄞𑄧𑄢𑄨𑄚𑄬𑄭 𑄊𑄧𑄢𑄧𑄖𑄴 𑄜𑄨𑄢𑄨 𑄉𑄬𑄣𑄇𑄴𑅁 𑄖𑄢 𑄃𑄬𑄉𑄬 𑄃𑄬𑄉𑄬 𑄇𑄪𑄟𑄮 𑄛𑄚𑄨 𑄙𑄣𑄨𑄚𑄬𑄭
𑄝𑄧𑄚𑄧𑄝𑄨𑄣𑄏𑄧𑄢𑄬 𑄉𑄙𑄬𑄭 𑄘𑄳𑄠 𑄙𑄧𑄢𑄨𑄣𑄇𑄴𑅁 𑄃𑄬𑄟𑄬𑄚𑄴 𑄥𑄧𑄟𑄧𑄠𑄴 𑄜𑄪𑄇𑄴 𑄉𑄧𑄢𑄨 𑄃𑄚𑄴𑄙𑄨𑄇𑄴 𑄃𑄬𑄇𑄴𑄮 𑄝𑄧𑄚𑄧𑄝𑄨𑄣𑄏𑄧𑄢𑄴 𑄇𑄧𑄢𑄧𑄖𑄴 𑄛𑄚𑄨 𑄥𑄧𑄟𑄢𑄬 𑄛𑄧𑄢𑄨𑄣𑄮𑅁
𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄝𑄧𑄚𑄧𑄝𑄨𑄣𑄏𑄬 𑄃𑄚𑄴𑄙𑄨𑄇𑄴𑄮 𑄣𑄪𑄉𑄬𑄭 𑄗𑄧𑄣𑄧𑅁 𑄖𑄬 𑄃𑄚𑄴𑄙𑄨𑄇𑄴𑄮 𑄘𑄬𑄭 𑄟𑄧𑄖𑄴𑄧𑄚𑄴 𑄝𑄪𑄏𑄨𑄣𑄮 𑄖 𑄟𑄨𑄣𑄬𑄝𑄮 𑄃𑄬 𑄢𑄬𑄎𑄳𑄠𑄧𑄖𑄴 𑄣𑄪𑄁𑄋𑄬𑄉𑄨𑅁 𑄖𑄬 𑄉𑄙𑄨
𑄜𑄪𑄢𑄮𑄁 𑄚𑄧 𑄜𑄪𑄢𑄮𑄁 𑄇𑄪𑄠𑄮 𑄉𑄋𑄧𑄢𑄴 𑄇𑄨𑄖𑄳𑄠 𑄉𑄬𑄣𑄧𑅁 𑄖𑄢𑄬 𑄘𑄬𑄭 𑄖 𑄟𑄮𑄇𑄴𑄮 𑄢𑄋𑄝𑄨 𑄏𑄪𑄝𑄮 𑄥𑄬𑄢𑄬𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨𑄣𑄮𑅁 𑄝𑄧𑄚𑄧𑄝𑄨𑄣𑄏𑄬 𑄖𑄢𑄬 𑄃𑄎
𑄉𑄧𑄢𑄨 𑄊𑄧𑄢𑄧𑄖𑄴 𑄃𑄚𑄨𑄣𑄮𑅁</p>

<p>𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄘𑄬𑄭 𑄝𑄬𑄇𑄴 𑄢𑄬𑄇𑄴𑄈𑄧𑄌𑄴𑄪𑄚𑄬 𑄍𑄮𑄖𑄴𑄛𑄮𑄖𑄳𑄠 𑄦𑄰𑄱 𑄃𑄪𑄘𑄨𑄣𑄇𑄴𑅁 𑄘𑄫𑄢𑄮𑄖𑄴𑄪𑄚𑄴 𑄃𑄬𑄇𑄴𑄘𑄉𑄨 𑄟𑄪 𑄌𑄧𑄇𑄴𑄌𑄧𑄇𑄴 𑄉𑄧𑄢 𑄙𑄧𑄢𑄨𑄣𑄇𑄴𑅁 𑄣𑄪𑄞𑄬
𑄃𑄬𑄇𑄴𑄘𑄉𑄨𑄠𑄬 𑄃𑄬𑄇𑄴𑄢𑄨𑄚𑄨 𑄌𑄬𑄭 𑄢𑄧𑄣𑄇𑄴𑅁 𑄃𑄬𑄇𑄴𑄘𑄉𑄨𑄢𑄴 𑄈𑄬𑄝𑄖𑄳𑄠𑄠𑄴 𑄟𑄪𑄠𑄮𑄛𑄚𑄨 𑄃𑄬𑄏𑄬𑄢𑄴𑅁 𑄝𑄧𑄚𑄧𑄝𑄨𑄣𑄏𑄧 𑄟𑄝𑄮 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨𑄢𑄴 𑄟𑄪𑄠𑄮𑄛𑄚𑄨
𑄃𑄬𑄏𑄬𑄢𑄴𑅁 𑄟𑄳𑄦𑄖𑄴𑄧𑄢𑄴 𑄝𑄧𑄚𑄧𑄝𑄨𑄣𑄏𑄧𑄢𑄴 𑄓𑄧𑄢𑄬 𑄈𑄬𑄝𑄢𑄴 𑄇𑄧𑄙 𑄟𑄪𑄠𑄬𑄘𑄨 𑄇𑄰𑄱 𑄚𑄧 𑄛𑄢𑄬𑅁 𑄝𑄧𑄚𑄧𑄝𑄨𑄣𑄏𑄬 𑄝𑄬𑄊𑄧𑄢𑄴 𑄃𑄧𑄝𑄧𑄌𑄴𑄗 𑄝𑄪𑄏𑄨𑄚𑄬𑄭 𑄇𑄧𑄣𑄧, 𑄃𑄬
𑄟𑄚𑄬𑄭 𑄟𑄨𑄣𑄬𑄝𑄮 𑄟𑄧 𑄟𑄮𑄇𑄴𑅁 𑄇𑄨𑄃𑄮𑄎𑄧𑄚𑄬 𑄃𑄬𑄖 𑄇𑄨𑄖𑄳𑄠 𑄢𑄨𑄚𑄨 𑄚𑄧 𑄌𑄬𑄝𑅁 𑄃𑄬𑄖𑄢𑄴 𑄇𑄧𑄚𑄧𑄇𑄴𑄇𑄚𑄴 𑄦𑄧𑄣𑄬 𑄖𑄧𑄟 𑄝𑄬𑄊𑄧𑄢𑄬 𑄇𑄧𑄝𑄣𑄴 𑄛𑄪𑄢𑄬𑄭
𑄘𑄨𑄟𑄴𑅁</p>

<p>𑄝𑄧𑄚𑄧𑄝𑄨𑄣𑄏𑄧𑄢𑄴 𑄇𑄧𑄙𑄠𑄴 𑄖 𑄟 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄟𑄘𑄨 𑄃𑄪𑄘𑄨𑄣𑄮𑅁 𑄖𑄬 𑄇𑄧𑄣𑄧, 𑄟𑄚𑄬𑄭 𑄟𑄨𑄣𑄬 𑄢𑄬𑄇𑄴𑄈𑄧𑄎𑄧 𑄊𑄧𑄢𑄧𑄖𑄴 𑄗𑄬𑄭 𑄛𑄢𑄨𑄝𑄮 𑄚𑄨?
𑄃𑄟 𑄇𑄟𑄴 𑄇𑄧𑄢𑄧𑄌𑄴 𑄖𑄬 𑄛𑄢𑄨𑄝𑄮 𑄚𑄨? 𑄝𑄧𑄚𑄧𑄝𑄨𑄣𑄏𑄬 𑄇𑄧𑄣𑄧, 𑄥𑄨𑄠𑄚𑄧𑄖𑄳𑄠𑄠𑄴 𑄖𑄧𑄟𑄢𑄴 𑄌𑄨𑄘𑄬 𑄉𑄧𑄢 𑄚𑄧 𑄛𑄧𑄢𑄨𑄝𑄮𑅁 𑄟𑄭𑄪 𑄃𑄊𑄧𑄁𑅁 𑄖𑄢𑄬 𑄟𑄭𑄪
𑄝𑄬𑄇𑄴 𑄇𑄟𑄴-𑄇𑄧𑄢𑄧𑄎𑄴 𑄥𑄨𑄊𑄬𑄭 𑄘𑄨𑄟𑄴𑅁 𑄝𑄧𑄚𑄧𑄝𑄨𑄣𑄏𑄧 𑄇𑄧𑄙𑄠𑄴 𑄇𑄨𑄃𑄮𑄎𑄧𑄚𑄬 𑄃𑄢𑄴 𑄚𑄧 𑄟𑄘𑄨𑄣𑄇𑄴𑅁 𑄝𑄬𑄊𑄬 𑄌𑄪𑄛𑄴 𑄉𑄧𑄢𑄨 𑄢𑄧𑄣𑄇𑄴𑅁</p>

<p>𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨 𑄝𑄧𑄚𑄧𑄝𑄨𑄣𑄥𑄴 𑄃 𑄖 𑄟𑄮𑄇𑄴𑄮 𑄢𑄋𑄝𑄨 𑄥𑄪𑄊𑄬 𑄥𑄚𑄴𑄘𑄨𑄠𑄬 𑄃 𑄈𑄪𑄎𑄨𑄢𑄎𑄨𑄠𑄬 𑄚𑄬𑄇𑄴 𑄟𑄮𑄉𑄮𑄢𑄴 𑄎𑄨𑄁𑄇𑄚𑄨 𑄃𑄢𑄧𑄟𑄴𑄞𑄧
𑄉𑄧𑄢𑄨𑄣𑄇𑄴𑅁 𑄖 𑄟 𑄃 𑄃𑄧𑄚𑄳𑄠𑄧 𑄢𑄬𑄇𑄴𑄈𑄧𑄌𑄴𑄪𑄚𑄬 𑄇𑄧𑄚𑄧𑄇𑄴𑄇𑄚𑄴 𑄇𑄰𑄱 𑄚𑄧 𑄛𑄢𑄧𑄚𑄴 𑄛𑄢 𑄝𑄧𑄚𑄧𑄝𑄨𑄣𑄏𑄬 𑄃𑄧𑄚𑄴𑄏𑄪𑄢𑄴 𑄌𑄮𑄊𑄬 𑄌𑄮𑄈𑄴 𑄉𑄧𑄢𑄨 𑄗𑄠𑄴𑅁 𑄖
𑄟𑄮𑄇𑄴𑄮𑄢𑄬 𑄛𑄧𑄖𑄴𑄨 𑄊𑄧𑄢𑄧 𑄇𑄟𑄚𑄨 𑄝𑄧𑄣𑄴 𑄘𑄬𑅁 𑄃𑄨𑄋𑄨𑄢𑄨 𑄇𑄧𑄚𑄧 𑄖𑄬𑄢𑄴𑄝𑄬𑄖𑄬𑄢𑄴 𑄚𑄬𑄭 𑄉𑄧𑄢𑄨 𑄖𑄢𑄢𑄴 𑄘𑄨𑄚𑄪𑄚𑄴 𑄇𑄘𑄨 𑄡𑄢𑄴𑅁</p>

<p>𑄟𑄳𑄦𑄖𑄴𑄧𑄢𑄴 𑄝𑄧𑄚𑄧𑄝𑄨𑄣𑄏𑄬 𑄃𑄧𑄚𑄴𑄏𑄪𑄢𑄴 𑄊𑄧𑄢𑄧𑄖𑄴 𑄝𑄰𑄱 𑄗𑄬𑄝𑄢𑄴 𑄚𑄧𑄠𑄴𑅁 𑄟𑄏𑄬 𑄟𑄧𑄙𑄳𑄠𑄬 𑄖𑄬 𑄏𑄢𑄧𑄖𑄴 𑄥𑄨𑄉𑄬𑄢𑄬 𑄡𑄠𑄴𑅁 𑄝𑄧𑄚𑄧𑄝𑄨𑄣𑄏𑄬 𑄚𑄧 𑄗𑄬𑄣𑄬
𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄚𑄚𑄚𑄴 𑄝𑄝𑄮𑄖𑄳𑄠 𑄘𑄪𑄇𑄴 𑄘𑄨𑄘𑄮 𑄌𑄠𑄴𑅁 </p>

<p>𑄃𑄬𑄇𑄴𑄘𑄨𑄚𑄴 𑄝𑄧𑄚𑄧𑄝𑄨𑄣𑄏𑄬 𑄏𑄢𑄧𑄖𑄴 𑄥𑄨𑄉𑄬𑄢𑄬 𑄡𑄬𑄭𑄠𑄬𑅁 𑄃𑄨𑄚𑄴𑄘𑄨 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄘𑄪𑄇𑄴 𑄘𑄨𑄝𑄬𑄖𑄳𑄠𑄠𑄴 𑄖𑄢𑄬 𑄃𑄬𑄇𑄴𑄇𑄚𑄴
𑄃𑄉𑄖𑄳𑄠 𑄇𑄟𑄴 𑄝𑄏𑄬𑄭 𑄘𑄨𑄣𑄮𑅁 𑄖𑄬 𑄘𑄋𑄧𑄢𑄴 𑄃𑄬𑄇𑄴 𑄘𑄪𑄣𑄴 𑄥𑄧𑄎𑄴𑄮 𑄃𑄪𑄙𑄮𑄚𑄧𑄖𑄴 𑄍𑄨𑄘𑄨 𑄘𑄨 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄇𑄧𑄣𑄧, 𑄃𑄪𑄙𑄮𑄚𑄧𑄖𑄴𑄪𑄚𑄴 𑄃𑄨𑄉𑄪𑄚𑄴 𑄃𑄬𑄇𑄴𑄮
𑄃𑄬𑄇𑄴𑄮 𑄉𑄧𑄢𑄨 𑄛𑄬𑄘𑄬𑄭 𑄖𑄪𑄣𑄴𑅁 𑄟𑄳𑄦𑄖𑄴𑄧𑄢𑄴 𑄃𑄬𑄇𑄴𑄮 𑄦𑄎𑄨 𑄉𑄬𑄣𑄬, 𑄇𑄧𑄟𑄴 𑄦𑄧𑄣𑄬 𑄖𑄧𑄢𑄬 𑄇𑄧𑄝𑄣𑄴 𑄛𑄪𑄢𑄬𑄭 𑄘𑄨𑄟𑄴𑅁 𑄢𑄋𑄝𑄨 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨𑄢𑄴 𑄇𑄧𑄙𑄠𑄴
𑄟𑄘𑄨𑄖𑄴𑄪𑄚𑄴 𑄃𑄬𑄇𑄴𑄮 𑄃𑄬𑄇𑄴𑄮 𑄥𑄧𑄎𑄴𑄮 𑄛𑄬𑄘 𑄙𑄧𑄢𑄨𑄣𑄮𑅁 𑄟𑄳𑄦𑄖𑄴𑄧𑄢𑄴 𑄃𑄨𑄋𑄨𑄢𑄨 𑄇𑄨 𑄛𑄬𑄘𑄬𑄭 𑄜𑄪𑄢𑄰𑄱 𑄚𑄨! 𑄖𑄬 𑄝𑄪𑄏𑄨𑄣𑄮, 𑄖𑄢𑄬 𑄝𑄨𑄚𑄟 𑄘𑄪𑄇𑄴 𑄘𑄨𑄝𑄬𑄖𑄳𑄠𑄠𑄴
𑄃𑄬 𑄃𑄉𑄖𑄳𑄠 𑄇𑄟𑄚𑄴 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄝𑄏𑄬𑄭 𑄘𑄳𑄠𑄙𑄬𑅁 𑄃𑄨𑄉𑄪𑄚𑄴 𑄛𑄬𑄘𑄬𑄭 𑄜𑄪𑄢𑄬𑄝𑄢𑄴 𑄚𑄧𑄠𑄴𑅁 𑄥𑄨𑄖𑄴𑄪𑄚𑄮 𑄃𑄬𑄇𑄴𑄮 𑄃𑄬𑄇𑄴𑄮 𑄉𑄧𑄢𑄨 𑄛𑄬𑄘𑄚𑅁 𑄖𑄪𑄃𑄮 𑄖𑄬
𑄘𑄁𑄘𑄁𑄋𑄳𑄠 𑄢𑄮𑄘𑄮𑄖𑄴 𑄥𑄧𑄎𑄴𑄮𑄉𑄪𑄚𑄴 𑄛𑄬𑄘 𑄙𑄧𑄢𑄨𑄣𑄮𑅁 𑄛𑄬𑄘𑄘𑄬 𑄛𑄬𑄘𑄘𑄬 𑄖𑄢𑄴 𑄌𑄮𑄊𑄮 𑄛𑄚𑄨 𑄙𑄬𑄢𑄴𑄙𑄬𑄌𑄳𑄠 𑄉𑄧𑄢𑄨 𑄃𑄬𑄏𑄬𑄢𑄴𑅁</p>

<p>𑄃𑄨𑄚𑄴𑄘𑄨 𑄏𑄢𑄧𑄖𑄴 𑄝𑄘𑄮𑄣𑄴 𑄙𑄧𑄢𑄨 𑄝𑄧𑄚𑄧𑄝𑄨𑄣𑄏𑄬 𑄥𑄨𑄉𑄬𑄢𑄴 𑄖𑄮𑄉𑄬𑄭 𑄖𑄮𑄉𑄬𑄭 𑄞𑄧𑄋𑄬𑄢𑄴𑅁 𑄃𑄝𑄙 𑄉𑄧𑄢𑄨 𑄖𑄢𑄴 𑄝𑄘𑄧𑄣𑄚𑄴 𑄦𑄘𑄧𑄖𑄴𑄪𑄚𑄴 𑄏𑄧𑄢𑄨
𑄛𑄧𑄢𑄨𑄣𑄮𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄇𑄧𑄚𑄧𑄇𑄴𑄇𑄚𑄴 𑄃𑄧𑄟𑄧𑄁𑄉𑄧𑄣𑄧 𑄌𑄨𑄘𑄬 𑄉𑄧𑄢𑄨 𑄇𑄰𑄱 𑄃𑄪𑄘𑄨𑄣𑄮 : </p>

<p>𑄦𑄘𑄧 𑄝𑄘𑄧𑄣𑄴 𑄏𑄧𑄢𑄨 𑄛𑄮𑄣𑄴, 𑄚 𑄎𑄚𑄨, 𑄇𑄧𑄚𑄳𑄠𑄢𑄴 𑄇𑄨 𑄦𑄣𑄴 𑄦𑄮𑄣𑄴𑅁</p>

<p>𑄥𑄬𑄝𑄬𑄘𑄬𑄚𑄴 𑄝𑄧𑄚𑄧𑄝𑄨𑄣𑄏𑄬 𑄃𑄢𑄴 𑄥𑄨𑄉𑄬𑄢𑄴 𑄚𑄧 𑄉𑄧𑄢𑄨 𑄛𑄨𑄢𑄴𑄞𑄧𑄢𑄴 𑄊𑄧𑄢𑄴 𑄟𑄪𑄈𑄳𑄠 𑄜𑄨𑄢𑄨 𑄃𑄬𑄣𑄧𑅁</p>

<p>𑄊𑄧𑄢𑄧 𑄇𑄪𑄢𑄬 𑄡𑄬𑄭𑄚𑄬𑄭 𑄖𑄬 𑄘𑄬𑄊𑄬𑄉𑄨𑄘𑄬 𑄖 𑄟𑄮𑄇𑄴𑄮𑄢𑄴 𑄝𑄬𑄚𑄣𑄴 𑄃𑄧𑄝𑄧𑄌𑄴𑄗𑅁 𑄖𑄬 𑄝𑄪𑄏𑄨𑄣𑄮, 𑄃𑄨𑄠𑄚𑄴 𑄖 𑄟𑄢𑄴 𑄇𑄧𑄢𑄧𑄟𑄴𑅁 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬
𑄘𑄪𑄇𑄴 𑄘𑄨𑄝𑄬𑄖𑄳𑄠𑄠𑄴 𑄃𑄬 𑄃𑄉𑄖𑄳𑄠 𑄇𑄟𑄚𑄴 𑄝𑄏𑄬𑄭 𑄘𑄳𑄠𑄙𑄬𑅁 𑄥𑄨𑄠𑄬𑄚𑄬 𑄖𑄬-𑄃𑄮 𑄊𑄧𑄢𑄧𑄖𑄴 𑄞𑄬𑄘 𑄚𑄧 𑄘𑄨 𑄟𑄧𑄚𑄴𑄘𑄧𑄢𑄴 𑄎𑄧𑄝𑄨𑄚𑄬𑄭 𑄝𑄬𑄇𑄴 𑄇𑄧𑄉𑄪𑄚𑄴 𑄓𑄉𑄬𑄭
𑄃𑄚𑄨𑄣𑄮𑅁 𑄖𑄬 𑄖𑄢𑄢𑄬 𑄇𑄧𑄣𑄧, 𑄡𑄧, 𑄖𑄪𑄟𑄨 𑄝𑄬𑄇𑄴 𑄥𑄧𑄎𑄴𑄮𑄉𑄪𑄚𑄴 𑄈𑄪𑄘𑄨 𑄈𑄪𑄘𑄨 𑄓𑄪𑄣𑄴𑄮𑄖𑄴 𑄖𑄪𑄣𑄨 𑄘𑄮𑄉𑄰𑄱, 𑄡𑄧𑅁</p>

<p>𑄝𑄧𑄚𑄧𑄝𑄨𑄣𑄏𑄧 𑄇𑄧𑄙𑄠𑄴 𑄘𑄪𑄚𑄨𑄠𑄬𑄢𑄴 𑄝𑄬𑄇𑄴 𑄇𑄧𑄉𑄪𑄚𑄴 𑄟𑄨𑄣𑄨𑄚𑄬𑄭 𑄥𑄧𑄎𑄴𑄮𑄉𑄪𑄚𑄴 𑄖𑄪𑄣𑄮 𑄙𑄧𑄢𑄨𑄣𑄇𑄴𑅁 𑄈𑄚𑄧𑄇𑄴𑄧𑄚𑄧𑄢𑄴 𑄞𑄨𑄘𑄨𑄢𑄬 𑄖𑄢 𑄝𑄬𑄇𑄴 𑄥𑄧𑄎𑄴𑄮𑄉𑄪𑄚𑄴
𑄖𑄪𑄣𑄨 𑄜𑄪𑄢𑄬𑄣𑄇𑄴𑅁 𑄟𑄳𑄦𑄖𑄴𑄧𑄢𑄴 𑄦𑄧𑄘𑄬 𑄦𑄧𑄘𑄧𑄖𑄴𑄪𑄚𑄴 𑄃𑄬𑄇𑄴𑄮 𑄥𑄧𑄎𑄴𑄮 𑄇𑄧𑄟𑄴 𑄦𑄧𑄣𑄧𑅁 𑄝𑄧𑄚𑄧𑄝𑄨𑄣𑄏𑄬 𑄝𑄪𑄏𑄨𑄣𑄮, 𑄣𑄪𑄞𑄳𑄠𑄧 𑄉𑄧𑄢𑄨 𑄇𑄧𑄚𑄧 𑄃𑄬𑄇𑄴𑄮 𑄇𑄧𑄠𑄴 𑄣𑄪𑄉𑄬𑄭
𑄢𑄊𑄬𑄠𑄬𑅁 𑄖𑄬 𑄝𑄬𑄇𑄴 𑄇𑄧𑄉𑄪𑄚𑄮𑄢𑄬 𑄃𑄪𑄘𑄨𑄌𑄴𑄮 𑄉𑄧𑄢𑄨 𑄇𑄧𑄣𑄧, 𑄥𑄧𑄎𑄴𑄮 𑄃𑄬𑄇𑄴𑄮 𑄇𑄧𑄟𑄴 𑄦𑄧𑄠𑄴𑄠𑄬𑅁 𑄇𑄧𑄚𑄴𑄚 𑄣𑄪𑄉𑄬𑄭 𑄢𑄊𑄬-𑄃𑄮 𑄇𑄧𑅁 𑄥𑄧𑄎𑄴𑄮𑄝𑄮 𑄚𑄧 𑄛𑄬𑄣𑄬
𑄟𑄳𑄦𑄖𑄴𑄧𑄢𑄴 𑄖𑄧𑄟𑄢𑄴 𑄝𑄬𑄉𑄧𑄢𑄬 𑄇𑄧𑄝𑄣𑄴 𑄛𑄪𑄢𑄬𑄭 𑄘𑄨𑄟𑄴𑅁 𑄝𑄧𑄚𑄧𑄝𑄨𑄣𑄏𑄧𑄢𑄴 𑄇𑄧𑄙𑄠𑄴 𑄇𑄧𑄉𑄪𑄚𑄬 𑄇𑄧𑄚𑄴𑄚 𑄣𑄪𑄉𑄬𑄭 𑄢𑄊𑄬𑄭𑄠𑄳𑄠𑄬, 𑄥𑄨𑄝𑄬𑄢𑄬 𑄖𑄮𑄉 𑄙𑄧𑄢𑄨𑄣𑄇𑄴𑅁
𑄎𑄬𑄢𑄬𑄘𑄨 𑄇𑄚𑄧𑄁 𑄇𑄚𑄧𑄁 𑄉𑄧𑄢𑄨 𑄃𑄬𑄇𑄴𑄮 𑄛𑄬𑄘𑄮𑄣𑄨 𑄇𑄧𑄠𑄴 𑄇𑄧𑄣𑄧, 𑄟𑄭𑄪 𑄢𑄊𑄬𑄠𑄮𑄁𑄉𑄬𑅁 𑄖𑄬 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄥𑄧𑄎𑄴𑄮𑄝𑄮 𑄃𑄪𑄉𑄪𑄣𑄨 𑄘𑄨𑄣𑄮𑅁</p>

<p>𑄥𑄧𑄎𑄴𑄮𑄉𑄪𑄚𑄴 𑄦𑄧𑄘𑄬 𑄦𑄧𑄖𑄴 𑄖𑄪𑄣𑄮 𑄦𑄰𑄱 𑄢𑄋𑄝𑄨 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄃𑄨𑄙𑄪 𑄡𑄬𑄭 𑄇𑄧𑄣𑄧𑄉𑄰𑄱, 𑄟, 𑄝𑄬𑄇𑄴 𑄥𑄧𑄎𑄴𑄮𑄉𑄪𑄚𑄴 𑄖𑄪𑄣𑄨 𑄜𑄪𑄢𑄬𑄠𑄮𑄁𑅁 𑄦𑄧𑄘𑄬 𑄦𑄧𑄖𑄴
𑄃𑄊𑄧𑄚𑄴 𑄚𑄬 𑄚𑄬𑄭 𑄢𑄨𑄚𑄨 𑄌𑄉𑄰𑄱𑅁 𑄢𑄋𑄝𑄨 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄃𑄟𑄳𑄦𑄧𑄇𑄴 𑄦𑄰𑄱 𑄟𑄚𑄬𑄭 𑄟𑄨𑄣𑄬𑄝𑄮𑄢𑄴 𑄟𑄪𑄠𑄮 𑄇𑄨𑄖𑄳𑄠 𑄈𑄚𑄧𑄇𑄴𑄧𑄚𑄴 𑄢𑄨𑄚𑄨
𑄌𑄬𑄭 𑄢𑄧𑄣𑄧𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄃𑄪𑄙𑄮𑄚𑄧𑄖𑄴 𑄡𑄬𑄭 𑄌𑄬𑄣𑄧𑄉𑄰𑄱, 𑄦𑄧𑄠𑄴, 𑄝𑄬𑄇𑄴 𑄥𑄧𑄎𑄴𑄮𑄉𑄪𑄚𑄴 𑄦𑄧𑄘𑄬 𑄦𑄧𑄖𑄴 𑄖𑄪𑄣𑄮 𑄦𑄧𑄠𑄮𑄚𑄴𑅁 𑄖𑄬 𑄃𑄟𑄧𑄊𑄧𑄢𑄴 𑄃𑄪𑄉𑄪𑄢𑄬 𑄌𑄮𑄘𑄪
𑄦𑄧𑄣𑄧𑅁 𑄞𑄝𑄨𑄣𑄮, 𑄟𑄚𑄬𑄭 𑄟𑄨𑄣𑄬𑄝𑄮 𑄇𑄨𑄋𑄨𑄢𑄨 𑄃𑄬 𑄇𑄟𑄚𑄴 𑄉𑄧𑄣𑄴𑄧𑅁 𑄈𑄚𑄧𑄇𑄴𑄧𑄚𑄴 𑄃𑄟𑄳𑄦𑄧𑄇𑄴 𑄦𑄰𑄱 𑄞𑄝𑄨𑄚𑄬𑄭 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄇𑄨𑄠𑄬𑄌𑄴 𑄉𑄧𑄢𑄨𑄣𑄮, 𑄟𑄚𑄬𑄭
𑄟𑄨𑄣𑄬𑄝𑄮 𑄛𑄧𑄇𑄬𑄴 𑄃𑄬 𑄇𑄟𑄚𑄴 𑄉𑄧𑄢𑄚 𑄥𑄧𑄟𑄴𑄞𑄧𑄝𑄴 𑄚𑄧𑄠𑄴—𑄃𑄨𑄠𑄚𑄴 𑄈𑄟𑄇𑄴𑄇𑄠𑄴 𑄝𑄧𑄚𑄧𑄝𑄨𑄣𑄏𑄧 𑄇𑄟𑄴𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄥𑄨𑄢𑄬 𑄣𑄢𑄬𑄚𑄬𑄭 𑄇𑄧𑄣𑄧 :
</p>

<p>𑄇𑄢𑄴 𑄇𑄧𑄢𑄧𑄟𑄴 𑄢𑄬 𑄇𑄢𑄴 𑄇𑄧𑄢𑄧𑄟𑄴, 𑄃𑄨𑄠𑄚𑄴 𑄝𑄧𑄚𑄧𑄝𑄨𑄣𑄏𑄧 𑄇𑄧𑄢𑄧𑄟𑄴𑅁</p>

<p>𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄃𑄢𑄴 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄇𑄨𑄌𑄴𑄪 𑄚𑄧 𑄇𑄧𑄣𑄧𑅁 𑄃𑄨𑄚𑄴𑄘𑄨 𑄝𑄧𑄚𑄧𑄝𑄨𑄣𑄏𑄬 𑄇𑄧𑄢𑄇𑄧𑄢𑄨 𑄥𑄧𑄁 𑄊𑄧𑄢𑄧 𑄇𑄪𑄢𑄬 𑄛𑄮𑄣𑄴𑄣𑄬𑄭 𑄗𑄬𑄭 𑄎𑄬𑄢𑄬𑄘𑄨 𑄖𑄬
𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁</p>

<p>𑄃𑄧𑄚𑄳𑄠𑄧 𑄃𑄢𑄬𑄇𑄴 𑄘𑄨𑄚𑄴 𑄝𑄧𑄚𑄧𑄝𑄨𑄣𑄏𑄬 𑄥𑄨𑄉𑄢𑄬 𑄉𑄬𑄣𑄧𑅁 𑄥𑄬𑄘𑄨𑄚𑄳𑄠 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄃𑄪𑄙𑄮𑄚𑄧𑄖𑄴 𑄝𑄨𑄢𑄬𑄖𑄴 𑄃𑄬𑄇𑄴𑄮 𑄎𑄪𑄁 𑄛𑄘𑄬𑄭𑄘𑄨 𑄟𑄚𑄬𑄭
𑄟𑄨𑄣𑄬𑄝𑄮𑄢𑄬 𑄃𑄬𑄇𑄴𑄮 𑄇𑄚 𑄇𑄪𑄟𑄴 𑄘𑄨𑄣𑄮 𑄃 𑄇𑄧𑄣𑄧, 𑄃𑄬 𑄇𑄪𑄟𑄴𑄮𑄣𑄰𑄱 𑄉𑄋𑄧𑄖𑄴𑄪𑄚𑄴 𑄛𑄚𑄨 𑄃𑄚𑄨 𑄃𑄚𑄨 𑄎𑄪𑄁𑄋𑄮 𑄞𑄮𑄢𑄬𑄭 𑄘𑄬𑅁 𑄟𑄚𑄬𑄭 𑄟𑄨𑄣𑄬𑄝𑄮 𑄇𑄪𑄟𑄴𑄮 𑄇𑄚𑄖𑄴
𑄣𑄮𑄚𑄬𑄭 𑄡𑄬𑄭 𑄉𑄋𑄧𑄖𑄴 𑄛𑄚𑄨 𑄞𑄧𑄢𑄨𑄝𑄖𑄳𑄠𑄠𑄴 𑄉𑄬𑄣𑄧, 𑄖𑄬 𑄘𑄬𑄣𑄧𑄘𑄬, 𑄇𑄪𑄟𑄴𑄮 𑄖𑄧𑄣𑄖𑄴 𑄥𑄖𑄴𑄮 𑄇𑄚𑅁 𑄛𑄚𑄨 𑄞𑄧𑄢𑄨𑄚𑄬𑄭 𑄊𑄧𑄢𑄧𑄖𑄴 𑄃𑄬𑄖𑄬𑄴 𑄃𑄬𑄖𑄬𑄴 𑄝𑄬𑄇𑄴
𑄛𑄚𑄨𑄉𑄚𑄴 𑄖𑄧𑄣𑄘𑄨 𑄛𑄧𑄢𑄨 𑄡𑄠𑄴𑅁 𑄖𑄪𑄃𑄮 𑄖𑄬 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨𑄢𑄴 𑄇𑄧𑄙𑄠𑄴 𑄉𑄋𑄚𑄴𑄘𑄰𑄱 𑄃𑄪𑄎𑄮𑄚𑄨 𑄣𑄟𑄧𑄚𑄨 𑄉𑄧𑄢 𑄙𑄧𑄣𑄴𑄧𑅁 𑄡𑄬𑄖𑄴𑄧𑄟𑄚𑄴 𑄛𑄢𑄬
𑄚𑄳𑄦𑄨𑄉𑄨𑄢𑄬𑄭 𑄚𑄳𑄦𑄨𑄉𑄨𑄢𑄬𑄭 𑄎𑄪𑄁𑄋𑄮𑄖𑄴 𑄃𑄬𑄖𑄴𑄪𑄇𑄴 𑄃𑄬𑄖𑄴𑄪𑄇𑄴 𑄉𑄧𑄢𑄨 𑄛𑄚𑄨 𑄖𑄬 𑄞𑄧𑄢𑄬𑄣𑄴𑄨𑅁 𑄟𑄳𑄦𑄖𑄴𑄧𑄢𑄴 𑄃𑄬𑄖𑄴𑄪𑄟𑄮 𑄎𑄪𑄁 𑄥𑄬 𑄛𑄚𑄨𑄣𑄰𑄱 𑄞𑄧𑄢𑄨𑄝𑄢𑄴 𑄚𑄧𑄠𑄴𑅁 𑄖𑄪𑄃𑄮
𑄢𑄋𑄝𑄨 𑄇𑄚𑄨 𑄇𑄚𑄨 𑄛𑄚𑄨 𑄝𑄪𑄠𑄮𑄢𑄴𑅁</p>

<p>𑄃𑄨𑄚𑄴𑄘𑄨 𑄥𑄨𑄉𑄬𑄢𑄴 𑄉𑄧𑄖𑄬𑄴 𑄉𑄧𑄖𑄬𑄴 𑄝𑄧𑄚𑄧𑄝𑄨𑄣𑄏𑄧𑄢𑄴 𑄝𑄘𑄧𑄣𑄚𑄴 𑄦𑄘𑄧𑄖𑄴𑄪𑄚𑄴 𑄏𑄧𑄢𑄨 𑄛𑄧𑄢𑄨𑄣𑄮𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄇𑄰𑄱 𑄃𑄪𑄘𑄨𑄣𑄮 : </p>

<p>𑄦𑄘𑄧 𑄝𑄘𑄧𑄣𑄴 𑄏𑄧𑄢𑄨 𑄛𑄮𑄣𑄴, 𑄚 𑄎𑄚𑄨, 𑄇𑄧𑄚𑄳𑄠𑄢𑄴 𑄇𑄨 𑄦𑄣𑄴 𑄦𑄮𑄣𑄴𑅁</p>

<p>𑄃𑄧𑄟𑄁𑄧𑄉𑄧𑄣𑄴 𑄘𑄬𑄭 𑄝𑄧𑄚𑄧𑄝𑄨𑄣𑄏𑄬 𑄛𑄨𑄢𑄴𑄞𑄧𑄢𑄴 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁 𑄊𑄧𑄢𑄧 𑄇𑄪𑄢𑄬 𑄡𑄬𑄭 𑄝𑄧𑄚𑄧𑄝𑄨𑄣𑄏𑄬 𑄘𑄬𑄊𑄬𑄉𑄨𑄘𑄬 𑄖 𑄟𑄮𑄇𑄴𑄮 𑄃𑄬𑄇𑄴𑄮 𑄇𑄚 𑄈𑄪𑄟𑄴𑄝𑄰𑄱
𑄛𑄚𑄨 𑄝𑄮𑄠𑄬𑄭 𑄛𑄢𑄴𑅁 𑄖𑄬 𑄥𑄬𑄝𑄬𑄘𑄬𑄚𑄴 𑄥𑄖𑄴𑄮 𑄟𑄮𑄉𑄰𑄱 𑄇𑄋𑄢𑄢𑄬 𑄦𑄪𑄉𑄪𑄟𑄴 𑄘𑄨𑄣𑄮, 𑄟𑄚𑄬𑄭 𑄟𑄨𑄣𑄬𑄝𑄮𑄢𑄴 𑄇𑄪𑄟𑄴𑄮 𑄞𑄨𑄘𑄨𑄢𑄬 𑄥𑄮𑄟𑄬𑄭 𑄇𑄚𑄉𑄪𑄚𑄴 𑄚𑄘𑄨
𑄘𑄨𑄝𑄬𑄖𑄳𑄠𑄠𑄴𑅁 𑄇𑄧𑄙 𑄟𑄧𑄎𑄨𑄟𑄴 𑄥𑄖𑄴𑄮 𑄇𑄋𑄢 𑄟𑄚𑄬𑄭 𑄟𑄨𑄣𑄬𑄝𑄮 𑄇𑄬𑄖𑄴 𑄉𑄧𑄢𑄨 𑄈𑄪𑄟𑄴𑄮 𑄞𑄧𑄢𑄨𑄝𑄢𑄴 𑄃𑄧𑄇𑄴𑄖𑄧𑄖𑄴 𑄈𑄪𑄟𑄮𑄖𑄴 𑄥𑄮𑄟𑄬𑄣𑄇𑄴𑄇𑄰𑄱𑅁 𑄖𑄢 𑄥𑄮𑄟𑄬𑄭
𑄥𑄖𑄴𑄮 𑄇𑄚𑄖𑄴 𑄝𑄧𑄎𑄨𑄣𑄇𑄴𑄇𑄰𑄱𑅁 𑄃𑄬𑄝𑄢𑄴 𑄃𑄢𑄴 𑄇𑄚 𑄝𑄬𑄭 𑄛𑄚𑄨 𑄚𑄧 𑄛𑄧𑄢𑄬𑅁 𑄃𑄢𑄴 𑄟𑄚𑄬𑄭 𑄟𑄨𑄣𑄬𑄝𑄮 𑄈𑄚𑄧𑄇𑄴𑄧𑄚𑄧 𑄞𑄨𑄘𑄨𑄢𑄬 𑄎𑄪𑄁𑄋𑄮 𑄛𑄚𑄨𑄣𑄰𑄱 𑄞𑄮𑄢𑄬𑄣𑄧𑅁
𑄈𑄪𑄟𑄴𑄮 𑄞𑄧𑄢𑄨𑄚𑄬𑄭 𑄢𑄋𑄝𑄨 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨𑄢𑄬 𑄎𑄚𑄬𑄣𑄧𑄉𑄰𑄱𑅁 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄃𑄬𑄚𑄬𑄭 𑄌𑄠𑄨𑄘𑄬 𑄎𑄪𑄁𑄋𑄮 𑄞𑄧𑄢𑄨 𑄡𑄬𑄭𑄠𑄬𑅁 𑄖𑄬 𑄞𑄝𑄨𑄣𑄮 𑄃𑄨𑄠𑄚𑄮
𑄝𑄧𑄚𑄧𑄝𑄨𑄣𑄏𑄧 𑄇𑄧𑄢𑄧𑄟𑄴𑅁 𑄖𑄬 𑄇𑄧𑄣𑄧 : </p>

<p>𑄇𑄢𑄴 𑄇𑄧𑄢𑄧𑄟𑄴 𑄢𑄬 𑄇𑄢𑄴 𑄇𑄧𑄢𑄧𑄟𑄴, 𑄃𑄨𑄠𑄚𑄴 𑄝𑄧𑄚𑄧𑄝𑄨𑄣𑄏𑄧 𑄇𑄧𑄢𑄧𑄟𑄴𑅁</p>

<p>𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄝𑄧𑄚𑄧𑄝𑄨𑄣𑄏𑄬 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁 𑄢𑄬𑄇𑄴𑄈𑄧𑄎𑄨 𑄃𑄢𑄴 𑄇𑄨𑄌𑄴𑄪 𑄚𑄧 𑄇𑄧𑄣𑄧𑅁</p>

<p>𑄥𑄬 𑄎𑄬𑄢𑄬 𑄃𑄢𑄧 𑄃𑄬𑄇𑄴𑄘𑄨𑄚𑄳𑄠 𑄝𑄧𑄚𑄧𑄝𑄨𑄣𑄏𑄬 𑄏𑄢𑄧𑄖𑄴 𑄉𑄬𑄣𑄧 𑄥𑄨𑄉𑄬𑄢𑄴 𑄉𑄧𑄢𑅁 𑄥𑄬𑄘𑄨𑄚𑄳𑄠 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄃𑄢𑄧𑄇𑄴𑄇𑄚𑄴
𑄇𑄟𑄴 𑄝𑄏𑄬𑄭 𑄘𑄨𑄣𑄮𑅁 𑄇𑄟𑄚𑄴 𑄦𑄧𑄣𑄧𑄘𑄬—𑄃𑄚𑄴𑄘𑄌𑄳𑄠 𑄃𑄬𑄇𑄴𑄮 𑄥𑄨𑄣𑄴 𑄃𑄣𑄪𑄥𑄚𑄳𑄠 𑄚𑄧𑄢𑄧𑄟𑄴 𑄉𑄧𑄢𑄨 𑄥𑄨𑄎𑄬𑄭 𑄘𑄬𑄚𑅁 𑄥𑄨𑄣𑄴 𑄃𑄢𑄴 𑄥𑄨𑄎𑄬 𑄚𑄨? 𑄖𑄪𑄃𑄮
𑄢𑄋𑄝𑄨 𑄥𑄨𑄣𑄴𑄮 𑄃𑄬𑄇𑄴𑄮 𑄛𑄨𑄣𑄬𑄣𑄰𑄱 𑄥𑄨𑄎𑄢𑄴 𑄃 𑄥𑄨𑄎𑄢𑄴𑅁 𑄟𑄧𑄚𑄬 𑄟𑄧𑄚𑄬 𑄙𑄪𑄚𑄴𑄘𑄪𑄇𑄴 𑄈𑄬𑄭 𑄈𑄬𑄭 𑄌𑄮𑄊𑄮 𑄛𑄚𑄨 𑄜𑄬𑄣𑄢𑄴𑅁</p>

<p>𑄃𑄨𑄚𑄴𑄘𑄨 𑄥𑄨𑄉𑄬𑄢𑄴 𑄉𑄧𑄖𑄬𑄴 𑄉𑄧𑄖𑄬𑄴 𑄃𑄝𑄙 𑄉𑄧𑄢𑄨 𑄝𑄧𑄚𑄧𑄝𑄨𑄣𑄏𑄧𑄢𑄴 𑄦𑄘𑄧 𑄝𑄘𑄧𑄣𑄚𑄴 𑄏𑄧𑄢𑄨 𑄛𑄧𑄣𑄧𑅁 𑄥𑄨𑄠𑄬𑄚𑄬 𑄇𑄰𑄱 𑄃𑄪𑄘𑄨𑄣𑄮 : 𑄦𑄘𑄧 𑄝𑄘𑄧𑄣𑄴
𑄏𑄧𑄢𑄨 𑄛𑄮𑄣𑄴, 𑄚 𑄎𑄚𑄨, 𑄇𑄧𑄚𑄳𑄠𑄢𑄴 𑄇𑄨 𑄦𑄣𑄴 𑄦𑄮𑄣𑄴𑅁</p>

<p>𑄖𑄬 𑄊𑄧𑄢𑄧 𑄟𑄪𑄈𑄳𑄠 𑄜𑄨𑄢𑄨 𑄃𑄬𑄣𑄧𑅁 𑄊𑄧𑄢𑄧 𑄇𑄪𑄢𑄬 𑄣𑄪𑄋𑄨𑄚𑄬𑄭 𑄖𑄬 𑄢𑄨𑄚𑄨 𑄌𑄠𑄴𑄘𑄬, 𑄖 𑄟𑄮𑄇𑄴𑄮𑄢𑄴 𑄃𑄉𑄖𑄳𑄠 𑄝𑄨𑄛𑄧𑄘𑄴𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄇𑄨
𑄉𑄧𑄢𑄨𑄣𑄮—𑄃𑄬𑄇𑄴𑄇𑄚𑄴 𑄟𑄮𑄚𑄮 𑄃𑄣𑄪 𑄖𑄮𑄉𑄬𑄭 𑄃𑄚𑄨 𑄥𑄨𑄣𑄴𑄮 𑄎𑄧𑄊𑄭 𑄇𑄝𑄨𑄚𑄬𑄭 𑄥𑄨𑄎𑄬𑄝𑄖𑄳𑄠𑄠𑄴 𑄘𑄨𑄣𑄮𑅁 𑄈𑄚𑄧𑄇𑄴𑄧𑄚𑄧 𑄞𑄨𑄘𑄨𑄢𑄬 𑄃𑄣𑄪𑄉𑄚𑄴 𑄥𑄨𑄎𑄨𑄣𑄮𑅁 𑄟𑄚𑄬𑄭
𑄟𑄨𑄣𑄬𑄝𑄮 𑄃𑄣𑄪𑄉𑄚𑄴 𑄥𑄨𑄎𑄨𑄚𑄬𑄭 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨𑄢𑄬 𑄘𑄨𑄣𑄧𑄉𑄰𑄱𑅁 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄌𑄠𑄴𑄘𑄬 𑄦𑄧𑄠𑄴, 𑄥𑄨𑄣𑄴𑄮 𑄃𑄣𑄪𑄥𑄚𑄴 𑄥𑄨𑄌𑄳𑄠𑅁 𑄖𑄬 𑄟𑄧𑄚𑄬 𑄟𑄧𑄚𑄬
𑄞𑄝𑄨𑄣𑄮 𑄥𑄨𑄣𑄴𑄮 𑄇𑄨𑄋𑄨𑄢𑄨 𑄥𑄨𑄎𑄨𑄣𑄮𑅁 𑄥𑄨𑄠𑄬𑄚𑄬 𑄖𑄬 𑄇𑄰𑄱 𑄃𑄪𑄘𑄨𑄣𑄮 : </p>

<p>𑄇𑄢𑄴 𑄇𑄧𑄢𑄧𑄟𑄴 𑄢𑄬 𑄇𑄢𑄴 𑄇𑄧𑄢𑄧𑄟𑄴, 𑄃𑄨𑄠𑄚𑄴 𑄝𑄧𑄚𑄧𑄝𑄨𑄣𑄏𑄧 𑄇𑄧𑄢𑄧𑄟𑄴𑅁</p>

<p>𑄥𑄬 𑄎𑄬𑄢𑄬 𑄝𑄧𑄚𑄧𑄝𑄨𑄣𑄏𑄬 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄃𑄢𑄴 𑄇𑄨𑄌𑄴𑄪 𑄚𑄧 𑄇𑄧𑄣𑄧𑅁</p>

<p>𑄚𑄨𑄖𑄴𑄖𑄉𑄬 𑄢𑄬𑄇𑄴𑄈𑄎𑄨 𑄝𑄪𑄢𑄨𑄢𑄴 𑄝𑄪𑄘𑄴𑄙𑄨 𑄦𑄧𑄣𑄧𑄘𑄬 𑄇𑄧𑄚𑄧 𑄃𑄬𑄇𑄴𑄇𑄚𑄴 𑄘𑄪𑄌𑄴 𑄘𑄬𑄊𑄬 𑄘𑄨𑄚𑄬𑄭 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄈𑄚𑅁 𑄟𑄳𑄦𑄖𑄴𑄧𑄢𑄴 𑄇𑄧𑄚𑄧
𑄝𑄪𑄘𑄴𑄙𑄨𑄠𑄬 𑄇𑄨𑄌𑄴𑄪 𑄞𑄧 𑄚𑄧 𑄃𑄪𑄘𑄬𑄢𑄴𑅁 𑄥𑄨𑄠𑄬𑄚𑄬 𑄖 𑄏𑄨𑄝𑄮𑄢𑄬 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄃𑄬𑄝𑄖𑄳𑄠𑄠𑄴 𑄈𑄧𑄝𑄧𑄢𑄴 𑄘𑄨𑄣𑄮𑅁 𑄖 𑄏𑄨𑄝𑄮 𑄣𑄪𑄋𑄨𑄣𑄬𑄉𑄨 𑄖𑄢
𑄘𑄨𑄟𑄠𑄴𑄏𑄨𑄠𑄬 𑄟𑄚𑄬 𑄟𑄨𑄣𑄬𑄝𑄮𑄢𑄬 𑄈𑄬𑄝𑄖𑄳𑄠𑄠𑄴 𑄖𑄬𑄟𑄴𑄟𑄁 𑄉𑄧𑄢𑄨𑄣𑄇𑄴𑅁 𑄖𑄢 𑄒𑄨𑄇𑄴 𑄉𑄧𑄢𑄨𑄣𑄇𑄴 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄢𑄬𑄘𑄬 𑄢𑄬𑄘𑄬 𑄢𑄚𑄳𑄦𑄨 𑄈𑄬𑄭 𑄝𑄬𑄚𑄳𑄠
𑄛𑄧𑄦𑄴𑄢𑄴 𑄦𑄧𑄣𑄬 𑄇𑄧𑄝𑄇𑄴, 𑄟𑄚𑄬𑄭 𑄟𑄨𑄣𑄬𑄝𑄮 𑄙𑄬𑄭 𑄡𑄬𑄠𑄬𑄉𑄰𑄱𑅁 𑄃𑄨𑄚𑄴𑄘𑄨 𑄟𑄳𑄦𑄖𑄴𑄧𑄢𑄴 𑄖𑄢 𑄖𑄬𑄟𑄴𑄟𑄁 𑄉𑄧𑄖𑄬𑄴 𑄝𑄧𑄚𑄧𑄝𑄨𑄣𑄏𑄬 𑄌𑄪𑄢𑄴 𑄉𑄧𑄢𑄨 𑄝𑄬𑄇𑄴 𑄥𑄪𑄚𑄨𑄣𑄮𑅁
𑄥𑄨𑄠𑄬𑄚𑄬 𑄖𑄬 𑄢𑄬𑄘𑄮𑄖𑄴 𑄖 𑄟𑄮𑄇𑄴𑄮 𑄊𑄪𑄟𑄴 𑄡𑄠𑄴𑄘𑄳𑄠 𑄎𑄉𑄚𑄧𑄖𑄴 𑄃𑄬𑄇𑄴𑄮 𑄎𑄪𑄘𑄮 𑄟𑄨𑄣𑄬 𑄗𑄰𑄱 𑄘𑄨𑄚𑄬𑄭 𑄖 𑄟𑄮𑄇𑄴𑄮𑄢𑄬 𑄥𑄧𑄢𑄬𑄭 𑄘𑄨𑄣𑄮𑅁</p>

<p>𑄢𑄬𑄘𑄮 𑄥𑄧𑄟𑄴𑄞𑄉𑄧𑄢𑄴 𑄃𑄧𑄇𑄴𑄖𑄧𑄖𑄴 𑄝𑄬𑄊𑄬 𑄡𑄧𑄇𑄬𑄴𑄚𑄴 𑄊𑄪𑄟𑄴 𑄡𑄘𑄧𑄚𑄴, 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄃 𑄖 𑄏𑄨𑄝𑄮 𑄘𑄨𑄎𑄧𑄚𑄬 𑄟𑄨𑄣𑄨𑄚𑄬𑄭 𑄃𑄚𑄴𑄙𑄢𑄧𑄖𑄴 𑄝𑄨𑄎𑄨𑄢𑄬𑄭
𑄝𑄨𑄎𑄨𑄢𑄬𑄭 𑄟𑄚𑄬𑄭 𑄟𑄨𑄣𑄬𑄝𑄮 𑄟𑄧𑄚𑄬 𑄉𑄧𑄢𑄨 𑄥𑄨𑄠𑄮𑄖𑄴 𑄊𑄪𑄟𑄴 𑄡𑄖𑄬𑄴 𑄟𑄨𑄣𑄬𑄝𑄮𑄢𑄬 𑄃𑄚𑄨𑄣𑄇𑄴𑄇𑄰𑄱𑅁 𑄢𑄬𑄘𑄮𑄟𑄠𑄴 𑄖𑄢 𑄥𑄨𑄝𑄬𑄢𑄬 𑄇𑄝𑄨 𑄇𑄪𑄝𑄨 𑄢𑄚𑄨𑄣𑄇𑄴𑅁
𑄈𑄬𑄝𑄢𑄴 𑄃𑄧𑄇𑄴𑄖𑄧𑄖𑄴 𑄌𑄚𑄴𑄘𑄬 𑄦𑄢𑄪𑄚𑄴 𑄞𑄢𑄨 𑄘𑄧𑄢𑄧—𑄃𑄨𑄠𑄚𑄴 𑄟𑄚𑄬 𑄟𑄨𑄣𑄬𑄝𑄮 𑄦𑄬𑄢 𑄦𑄧𑄠𑄴 𑄚𑄬 𑄚𑄧𑄠𑄴𑅁 𑄘𑄮𑄣𑄬 𑄉𑄧𑄢𑄨 𑄖𑄢 𑄛𑄧𑄦𑄴𑄢𑄧𑄖𑄴 𑄦𑄬𑄢𑄚𑄨
𑄢𑄨𑄚𑄨 𑄌𑄬𑄣𑄇𑄴𑅁 𑄌𑄚𑄴𑄘𑄬 𑄃𑄨𑄠𑄚𑄴 𑄘𑄧 𑄢𑄬𑄇𑄴𑄈𑄧𑄎𑄧 𑄦𑄬𑄢! 𑄌𑄘𑄬 𑄌𑄘𑄬 𑄖𑄢 𑄘𑄬𑄊𑄧𑄚𑄴𑄘𑄬 𑄃𑄬𑄇𑄴𑄮 𑄃𑄋𑄪𑄣𑄴𑅁 𑄢𑄬𑄇𑄴𑄈𑄧𑄎𑄨 𑄏𑄨𑄝𑄰𑄱 𑄇𑄧𑄣𑄧, 𑄃𑄨𑄝𑄬 𑄘𑄧
𑄌𑄨𑄎𑄨𑄇𑄴𑄮 𑄃𑄋𑄪𑄣𑄴𑅁 𑄖𑄬 𑄙𑄝 𑄙𑄝 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄌𑄬𑄣𑄧𑄉𑄰𑄱𑅁 𑄌𑄠𑄴𑄘𑄬 𑄟𑄚𑄬𑄭 𑄟𑄨𑄣𑄬𑄝𑄮 𑄖 𑄎𑄉𑄚𑄧𑄖𑄴 𑄖𑄬 𑄊𑄪𑄟𑄴 𑄡𑄢𑄴𑅁 𑄖𑄢 𑄝𑄪𑄏𑄨𑄣𑄇𑄴,
𑄞𑄪𑄣𑄬 𑄟𑄚𑄬𑄭 𑄟𑄨𑄣𑄬𑄝𑄮 𑄝𑄧𑄘𑄧𑄣𑄬 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨𑄢𑄴 𑄚𑄘𑄨𑄚𑄴𑄮 𑄇𑄝𑄨𑄚𑄬𑄭 𑄖𑄢 𑄈𑄘𑄧𑄚𑄴𑄘𑄬𑅁 𑄥𑄬𑄝𑄬𑄘𑄬𑄚𑄴 𑄖𑄢 𑄦𑄧𑄇𑄴 𑄦𑄇𑄴 𑄉𑄧𑄢𑄨 𑄃𑄧𑄉𑄧𑄣
𑄙𑄧𑄢𑄨𑄣𑄇𑄴𑅁 𑄢𑄬𑄇𑄴𑄈𑄧𑄎𑄨 𑄝𑄪𑄢𑄨 𑄇𑄚𑄨 𑄇𑄚𑄨 𑄎𑄮𑄉𑄢𑄴 𑄛𑄢𑄨 𑄛𑄢𑄨 𑄇𑄧𑄣𑄧 : </p>

<p>𑄇𑄢𑄴 𑄇𑄧𑄢𑄧𑄟𑄴 𑄢𑄬 𑄇𑄢𑄴 𑄇𑄧𑄢𑄧𑄟𑄴, 𑄃𑄨𑄠𑄚𑄴 𑄝𑄧𑄚𑄧𑄝𑄨𑄣𑄏𑄧𑄢𑄴 𑄇𑄧𑄢𑄧𑄟𑄴𑅁</p>

<p>𑄖𑄢 𑄝𑄧𑄚𑄧𑄝𑄨𑄣𑄏𑄧𑄢𑄬 𑄉𑄧𑄝𑄉𑄧𑄝𑄨 𑄉𑄧𑄢 𑄙𑄧𑄢𑄨𑄣𑄇𑄴𑅁 𑄝𑄧𑄚𑄧𑄝𑄨𑄣𑄏𑄬 𑄝𑄬𑄇𑄴 𑄥𑄪𑄚𑄨𑄚𑄬𑄭 𑄈𑄣𑄨𑄇𑄴 𑄝𑄚 𑄦𑄎𑄨𑄣𑄮𑄘𑄬𑅁♦</p>

<h2>𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑄢𑄴 𑄥𑄧𑄢𑄴𑄉𑄧𑄟𑄢 𑄛𑄧𑄌𑄴𑄍𑄧𑄚𑄴</h2>

<p>𑄃𑄬𑄖𑄬𑄴 𑄃𑄬𑄇𑄴 𑄃𑄬𑄣𑄧 𑄢𑄚𑄨 𑄟𑄨𑄣𑄬𑅁 𑄖𑄢𑄴 𑄃𑄬𑄣𑄇𑄴 𑄍𑄧𑄝𑄮 𑄟𑄧𑄢𑄧𑄘𑄴𑄛𑄮𑅁 𑄛𑄮𑄉𑄪𑄚𑄴 𑄘𑄋𑄧𑄢𑄴 𑄘𑄨𑄊𑄮𑄣𑄴 𑄦𑄰𑄱𑄠𑄮𑄚𑄴𑄘𑄨𑅁 𑄟𑄧𑄚𑄴𑄘𑄨 𑄘𑄪𑄇𑄴𑄇𑄟𑄴
𑄉𑄧𑄢𑄧𑄚𑄴𑅁 𑄃𑄬𑄇𑄴𑄘𑄨𑄚𑄴 𑄘𑄨𑄝𑄪𑄌𑄳𑄠 𑄞𑄖𑄴 𑄈𑄘𑄬 𑄥𑄟𑄪𑄇𑄴 𑄖𑄮𑄚𑄴 𑄈𑄬𑄭 𑄖𑄢 𑄖𑄧𑄝𑄴𑄞𑄧 𑄦𑄧𑄣𑄇𑄴𑅁 𑄃𑄬𑄙𑄧𑄇𑄴 𑄥𑄪𑄠𑄮𑄖𑄴 𑄃𑄨𑄠𑄚𑄴 𑄇𑄨 𑄖𑄮𑄚𑄴 𑄖𑄢 𑄚𑄧
𑄌𑄨𑄚𑄮𑄚𑄴𑅁 𑄖𑄢 𑄝𑄬𑄇𑄴𑄪𑄚𑄬 𑄎𑄧𑄚𑄬 𑄎𑄧𑄚𑄬 𑄖𑄢𑄢𑄴 𑄟𑄢𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄇𑄴, 𑄟 𑄃𑄨𑄠𑄚𑄴 𑄇𑄨 𑄖𑄮𑄚𑄴? 𑄃𑄬 𑄖𑄮𑄚𑄚𑄴 𑄃𑄬𑄙𑄧𑄇𑄴 𑄇𑄨𑄠 𑄥𑄪𑄠𑄮𑄖𑄴?
𑄖𑄢𑄢𑄴 𑄟 𑄛𑄧𑄖𑄴𑄗𑄧𑄟𑄴 𑄇𑄧𑄙𑄧 𑄚𑄧 𑄌𑄠𑄴𑅁 𑄟𑄳𑄦𑄖𑄴𑄧𑄢𑄴 𑄎𑄬𑄢𑄬𑄘𑄨 𑄇𑄪𑄎𑄮𑄣𑄨 𑄗𑄮𑄢𑄨 𑄚𑄧 𑄛𑄢𑄨 𑄇𑄧𑄣𑄧, 𑄃𑄨𑄠𑄚𑄴 𑄥𑄧𑄢𑄴𑄉𑄧 𑄊𑄪𑅁 𑄛𑄪𑄃𑄮𑄉𑄪𑄚𑄬 𑄥𑄧𑄁 𑄉𑄧𑄢𑄨
𑄇𑄰𑄱 𑄃𑄪𑄘𑄨𑄣𑄇𑄴, 𑄥𑄧𑄢𑄴𑄉𑄧 𑄊𑄪𑄠𑄚𑄨 𑄃𑄬𑄙𑄧𑄇𑄴 𑄥𑄪𑄠𑄮𑄖𑄴𑅁 𑄥𑄣𑄬𑄚𑄴 𑄥𑄧𑄢𑄴𑄉𑄧 𑄦𑄬𑄢𑄚𑄨 𑄇𑄧𑄙𑄧𑄇𑄴 𑄥𑄪𑄠𑄮𑄖𑄴 𑄦𑄧𑄝𑄧! 𑄖𑄧𑄢𑄖𑄋𑄧𑄢𑄨 𑄖𑄢 𑄟𑄠𑄴 𑄇𑄰𑄱
𑄃𑄪𑄘𑄨𑄣𑄮, 𑄥𑄬𑄙𑄮𑄇𑄳𑄠 𑄇𑄧𑄙 𑄚𑄧 𑄇𑄮-𑄃𑄮 𑄛𑄪𑄖𑄴𑄣𑄧𑄇𑄴𑅁 𑄥𑄧𑄢𑄴𑄉𑄧 𑄟𑄢𑄚 𑄇𑄧𑄚𑄧 𑄥𑄙𑄢𑄧𑄚𑄴 𑄇𑄟𑄴 𑄚𑄧𑄠𑄴𑅁 𑄇𑄧𑄙𑄧𑄇𑄴 𑄝𑄧𑄢𑄴 𑄝𑄧𑄢𑄴 𑄝𑄧𑄣𑄨𑄠𑄬 𑄥𑄧𑄢𑄴𑄉𑄧
𑄟𑄢 𑄡𑄬𑄭 𑄜𑄨𑄢𑄨 𑄃𑄬 𑄚𑄧 𑄛𑄢𑄧𑄚𑄴𑅁 𑄖𑄪𑄟𑄨 𑄇𑄨𑄋𑄨𑄢𑄨 𑄥𑄨𑄝𑄬 𑄟𑄢𑄴𑄖𑄉𑄰𑄱 𑄌𑄧? 𑄛𑄪𑄃𑄮𑄉𑄪𑄚𑄬 𑄟𑄘𑄨 𑄃𑄪𑄘𑄨𑄣𑄇𑄴, 𑄟, 𑄃𑄟𑄨 𑄇𑄨 𑄇𑄧𑄟𑄴 𑄚𑄨? 𑄥𑄮𑄁𑄋𑄮
𑄥𑄮𑄁𑄋𑄮 𑄍𑄧 𑄞𑄬𑄭𑅁 𑄃𑄬𑄇𑄴 𑄥𑄧𑄟𑄢𑄬 𑄃𑄪𑄎𑄬𑄭 𑄉𑄬𑄣𑄬 𑄃𑄟 𑄟𑄪𑄎𑄪𑄋𑄬 𑄇𑄧𑄚𑄴𑄚 𑄗𑄨𑄠𑄬𑄝𑄧𑄉𑄨? 𑄃𑄟𑄨 𑄥𑄧𑄢𑄴𑄉𑄧𑄝𑄮 𑄟𑄢𑄨 𑄃𑄚𑄨𑄝𑄧𑄁𑄉𑄰𑄱𑄘𑄬 𑄦𑄧𑄠𑄴𑅁 𑄖𑄭𑄪 𑄃𑄟𑄢𑄬
𑄝𑄚 𑄇𑄰𑄱 𑄘𑄬, 𑄥𑄨𑄝𑄬 𑄇𑄪𑄚𑄴𑄘𑄨 𑄗𑄠𑄴? 𑄖𑄢 𑄟𑄠𑄴 𑄇𑄧𑄠𑄴𑄘𑄬, 𑄚, 𑄛𑄪𑄖𑄴𑄣𑄧𑄇𑄴, 𑄚𑅁 𑄖𑄪𑄟𑄨 𑄦𑄧𑄘𑄁𑄥𑄨𑄇𑄴 𑄃𑄪𑄣𑄴𑄮 𑄚𑄧 𑄉𑄧𑄌𑄴𑄍𑄮𑅁 𑄖𑄧𑄟 𑄝𑄛𑄴𑄮
𑄟𑄧𑄢𑄨 𑄡𑄚𑄢𑄴 𑄎𑄬𑄢𑄬 𑄖𑄧𑄟𑄢𑄬 𑄃𑄏 𑄉𑄧𑄢𑄨 𑄟𑄭𑄪 𑄝𑄎𑄨 𑄃𑄊𑄧𑄁𑅁 𑄃𑄨𑄇𑄴𑄨𑄚𑄬 𑄖𑄪𑄟𑄨 𑄡𑄧𑄚𑄨 𑄥𑄧𑄢𑄴𑄉𑄧 𑄟𑄢 𑄡𑄬𑄭 𑄛𑄧𑄢𑄚𑄴 𑄦𑄢𑄧𑄉𑄰𑄱, 𑄥𑄣𑄬𑄚𑄴 𑄟𑄭𑄪
𑄇𑄨𑄋𑄨𑄢𑄨 𑄝𑄎𑄨𑄟𑄴? 𑄖𑄢 𑄇𑄧𑄣𑄇𑄴, 𑄟, 𑄖𑄭𑄪 𑄌𑄨𑄘𑄬 𑄚𑄧 𑄉𑄧𑄢𑄨𑄌𑄴𑅁 𑄃𑄟𑄨 𑄈𑄟𑄇𑄴𑄇𑄠𑄴 𑄥𑄧𑄢𑄴𑄉𑄧𑄝𑄮 𑄟𑄢𑄨𑄚𑄬𑄭 𑄜𑄨𑄢𑄨𑄝𑄮𑄁𑄉𑄰𑄱𑅁 𑄖𑄭𑄪 𑄃𑄟𑄢𑄬 𑄝𑄚
𑄃𑄬𑄖𑄴𑄪𑄇𑄴 𑄉𑄧𑄢𑄨 𑄇𑄰𑄱 𑄘𑄬 𑄇𑄪𑄚𑄴𑄘𑄨 𑄥𑄧𑄢𑄴𑄉𑄧𑄝𑄮 𑄗𑄠𑄴𑅁 𑄃 𑄇𑄨𑄌𑄴𑄪 𑄣𑄉𑄨𑄘𑄮 𑄚𑄧𑄠𑄴𑅁 𑄞𑄣𑄧𑄇𑄴𑄧𑄚𑄴 𑄥𑄧𑄁 𑄇𑄪𑄎𑄮𑄣𑄨 𑄉𑄧𑄖𑄬𑄴 𑄉𑄧𑄖𑄬𑄴 𑄎𑄬𑄢𑄬𑄘𑄨 𑄖𑄢 𑄟𑄝𑄰𑄱
𑄇𑄧𑄣𑄧, 𑄛𑄪𑄖𑄴𑄣𑄧𑄇𑄴, 𑄟𑄚 𑄉𑄧𑄢𑄴𑄣𑄬 𑄚𑄧 𑄟𑄚𑄧 𑄡𑄧𑄈𑄧𑄚𑄴, 𑄥𑄣𑄬𑄚𑄴 𑄇𑄰𑄱 𑄘𑄮𑄁, 𑄥𑄧𑄢𑄴𑄉𑄧𑄝𑄮 𑄗𑄠𑄴𑄘𑄳𑄠 𑄃𑄪𑄖𑄴𑄪𑄢𑄬𑄘𑄨—𑄃𑄨𑄖𑄴𑄪𑄚𑄴 𑄇𑄧𑄟𑄬𑄘𑄨 𑄥𑄖𑄴𑄘𑄨𑄚𑄮𑄢𑄴
𑄛𑄧𑄗𑄴𑅁 𑄖𑄢𑄢𑄴 𑄟𑄢𑄴 𑄇𑄧𑄙 𑄥𑄪𑄚𑄨𑄚𑄬𑄭 𑄖𑄢 𑄍𑄧𑄞𑄬𑄭𑄠𑄬 𑄃𑄉𑄖𑄳𑄠 𑄈𑄪𑄎𑄨 𑄦𑄧𑄣𑄇𑄴𑅁 𑄖𑄢 𑄃𑄬𑄉𑄬𑄟𑄴 𑄉𑄧𑄢𑄨𑄣𑄇𑄴 𑄥𑄧𑄢𑄴𑄉𑄧𑄟𑄢 𑄡𑄬𑄝𑄇𑄴𑅁</p>

<p>𑄍𑄧𑄞𑄬𑄭𑄠𑄬 𑄖𑄢 𑄎𑄪𑄇𑄴𑄮𑄣𑄴 𑄉𑄧𑄢 𑄙𑄧𑄢𑄨𑄣𑄇𑄴 𑄥𑄧𑄢𑄴𑄉𑄧 𑄟𑄢 𑄡𑄬𑄝𑄢𑄴𑅁 𑄖𑄢 𑄖𑄢𑄢𑄴 𑄟𑄝𑄮𑄢𑄬 𑄃𑄬𑄇𑄴 𑄟𑄳𑄦𑄏𑄧𑄖𑄳𑄠𑄠𑄴 𑄛𑄘 𑄘𑄢𑄴𑄝𑄮,
𑄌𑄮𑄣𑄴𑄛𑄖𑄴 𑄗𑄪𑄝𑄬𑄭 𑄘𑄨𑄣𑄇𑄴𑄨𑅁 𑄃 𑄇𑄧𑄣𑄇𑄴, 𑄟, 𑄇𑄬𑄣𑄳𑄠 𑄥𑄧𑄢𑄴𑄉𑄧 𑄟𑄢 𑄡𑄬𑄝𑄧𑄁𑅁 𑄃𑄬𑄇𑄴𑄟𑄳𑄦𑄎𑄧𑄢𑄴 𑄘𑄧𑄢𑄧𑄛𑄴𑄞𑄬𑄚𑄴 𑄖𑄧𑄢𑄬 𑄗𑄪𑄝𑄬𑄭 𑄘𑄨 𑄉𑄬𑄣𑄧𑄁𑅁
𑄥𑄧𑄢𑄴𑄉𑄧 𑄟𑄢 𑄡𑄬𑄭 𑄃𑄟𑄨 𑄡𑄧𑄚𑄨 𑄥𑄧𑄢𑄴𑄉𑄧𑄝𑄮 𑄦𑄘𑄧𑄖𑄴 𑄟𑄧𑄢𑄨𑄠𑄰𑄱𑄘𑄬 𑄦𑄧𑄠𑄴, 𑄥𑄣𑄬𑄚𑄴 𑄘𑄬𑄞𑄬 𑄖𑄭𑄪 𑄛𑄘𑄖𑄴𑄖𑄢 𑄝𑄚𑄴 𑄥𑄧𑄌𑄴 𑄦𑄧𑄠𑄬, 𑄛𑄚𑄨 𑄈𑄪𑄟𑄮𑄖𑄴
𑄎𑄨𑄁𑄎𑄨𑄁𑄋𑄬 𑄛𑄪𑄇𑄴 𑄛𑄧𑄍𑄳𑄠𑄧𑄚𑄴, 𑄃𑄪𑄙𑄮𑄚𑄚𑄴 𑄃𑄙𑄧𑄁 𑄇𑄎𑄧𑄢𑄴 𑄦𑄧𑄠𑄴𑄠𑄬, 𑄚𑄧𑄣𑄬𑄚𑄴 𑄙𑄨𑄋𑄨 𑄇𑄨𑄣𑄮𑄖𑄴 𑄃𑄪𑄣𑄴 𑄜𑄪𑄖𑄳𑄠𑅁 𑄇𑄧𑄙 𑄟𑄧𑄎𑄨𑄟𑄴 𑄍𑄧𑄞𑄬𑄭 𑄖 𑄇𑄬𑄣𑄳𑄠
𑄣𑄧𑄢𑄴 𑄘𑄨𑄣𑄇𑄴𑅁 𑄛𑄧𑄖𑄴𑄨 𑄎𑄧𑄚𑄧𑄢𑄴 𑄦𑄘𑄧𑄖𑄴 𑄃𑄬𑄇𑄴 𑄃𑄬𑄇𑄴𑄇𑄚𑄴 𑄌𑄨𑄟𑄴𑄌𑄨𑄟𑄳𑄠 𑄇𑄨𑄢𑄨𑄌𑄴𑅁 𑄖𑄢 𑄈𑄬𑄝𑄢𑄴 𑄌𑄮𑄣𑄴𑄛𑄖𑄴 𑄝𑄪𑄉𑄨 𑄃𑄪𑄖𑄴𑄪𑄢𑄬𑄘𑄨 𑄡 𑄙𑄧𑄢𑄨𑄣𑄇𑄴𑅁
𑄉𑄮𑄘 𑄃𑄬𑄇𑄴 𑄘𑄨𑄚𑄴 𑄦𑄘𑄨𑄚𑄬𑄭 𑄖𑄢 𑄝𑄬𑄣𑄳𑄠 𑄝𑄬𑄣𑄳𑄠 𑄣𑄪𑄋𑄨𑄣𑄇𑄬𑄴 𑄃𑄬𑄇𑄴𑄇𑄚𑄴 𑄇𑄬𑄢𑄬𑄖𑄴 𑄇𑄝𑄨𑄠𑄬 𑄃𑄘𑄟𑄧𑄖𑄴𑅁 𑄖𑄢 𑄇𑄬𑄢𑄬𑄖𑄴 𑄇𑄝𑄨𑄠𑄬𑄉𑄪𑄚𑄮𑄢𑄬 𑄛𑄪𑄎𑄮𑄢𑄴
𑄉𑄧𑄢𑄨𑄣𑄇𑄴 : </p>

<p>𑄇𑄬𑄢𑄬𑄖𑄴 𑄇𑄝𑄨𑄠𑄬 𑄞𑄭 𑄢𑄬 𑄞𑄭, 𑄥𑄧𑄢𑄴𑄉𑄧 𑄟𑄢 𑄛𑄧𑄗𑄴 𑄇𑄪𑄚𑄴𑄘𑄨 𑄡𑄠𑄴?</p>

<p>𑄇𑄬𑄢𑄬𑄖𑄴 𑄇𑄝𑄨𑄠𑄬𑄉𑄪𑄚𑄬 𑄇𑄧𑄣𑄇𑄴, 𑄃𑄮, 𑄖𑄪𑄟𑄨 𑄥𑄧𑄢𑄴𑄉𑄧 𑄟𑄢𑄨𑄠𑄬 𑄚𑄬? 𑄃𑄬𑄌𑄳𑄠 𑄘𑄧 𑄝𑄬𑄣𑄴 𑄡𑄬𑄠𑄬𑄉𑄰𑄱𑅁 𑄢𑄬𑄘𑄬 𑄝𑄨𑄣𑄨 𑄇𑄪𑄙𑄪 𑄡𑄬𑄝? 𑄃𑄬𑄌𑄳𑄠
𑄃𑄟 𑄃𑄘𑄟𑄧𑄖𑄴 𑄗𑄉𑄧𑅁 𑄇𑄬𑄣𑄳𑄠 𑄝𑄬𑄚𑄳𑄠 𑄡𑄬𑄝𑄉𑄰𑄱 𑄃𑄭, 𑄃𑄟𑄨 𑄛𑄧𑄗𑄴 𑄘𑄬𑄊𑄬𑄭 𑄘𑄨𑄝𑄮𑄁𑅁 𑄇𑄬𑄢𑄬𑄖𑄴 𑄇𑄝𑄨𑄠𑄬𑄉𑄪𑄚𑄮𑄢𑄴 𑄇𑄧𑄙𑄠𑄴 𑄖𑄢 𑄥𑄬𑄘𑄨𑄚𑄳𑄠 𑄢𑄬𑄖𑄴𑄮
𑄚𑄋𑄬 𑄥𑄬 𑄃𑄘𑄟𑄧𑄖𑄴 𑄗𑄬𑄣𑄇𑄴𑅁 𑄝𑄬𑄚𑄳𑄠 𑄛𑄧𑄦𑄴𑄢𑄴 𑄦𑄰𑄱𑄚𑄬𑄭 𑄣𑄧𑄢𑄴 𑄘𑄨𑄝𑄢𑄴 𑄃𑄧𑄇𑄴𑄖𑄧𑄖𑄴 𑄇𑄬𑄢𑄬𑄖𑄴 𑄇𑄝𑄨𑄠𑄬𑄉𑄪𑄚𑄬 𑄇𑄧𑄣𑄇𑄴, 𑄖𑄪𑄟𑄨 𑄘𑄧 𑄥𑄧𑄢𑄴𑄉𑄧 𑄟𑄢
𑄡𑄧𑄢𑄴𑅁 𑄥𑄣𑄬𑄚𑄴 𑄘𑄧 𑄖𑄪𑄟𑄨 𑄃𑄬𑄇𑄬𑄇𑄴𑄎𑄧𑄚𑄴 𑄃𑄧𑄎𑄧𑄁𑄌𑄧𑄁 𑄝𑄧𑄣𑄨𑅁 𑄡𑄬𑄝𑄢𑄴 𑄃𑄉𑄬 𑄃𑄟 𑄇𑄬𑄢𑄬𑄖𑄴𑄮 𑄃𑄬𑄖𑄴𑄪𑄇𑄴 𑄑𑄚𑄨 𑄘𑄨 𑄡𑄧 𑄚𑅁 𑄖𑄪𑄟𑄨 𑄇𑄬𑄚𑄴𑄏𑄚𑄴
𑄝𑄧𑄣𑄨, 𑄃𑄬𑄇𑄴𑄇 𑄛𑄧𑄢𑄨𑄇𑄴𑄈𑄬 𑄦𑄮𑄇𑄴𑅁 𑄍𑄧𑄞𑄬𑄭𑄠𑄬 𑄇𑄧𑄣𑄇𑄴, 𑄥𑄨𑄠𑄚𑄴 𑄃𑄢𑄴 𑄃𑄉𑄖𑄳𑄠 𑄇𑄟𑄴 𑄇𑄨! 𑄇𑄰𑄱, 𑄇𑄬𑄢𑄬𑄖𑄴𑄮 𑄇𑄪𑄙𑄪? 𑄇𑄬𑄢𑄬𑄖𑄴 𑄇𑄝𑄨𑄠𑄬𑄉𑄪𑄚𑄬
𑄇𑄬𑄢𑄬𑄖𑄴𑄮 𑄘𑄬𑄊𑄬𑄭 𑄘𑄨𑄣𑄇𑄴𑅁 𑄍𑄧𑄞𑄬𑄠𑄬 𑄇𑄬𑄢𑄬𑄖𑄴𑄮𑄢𑄴 𑄉𑄧𑄢𑄚𑄧𑄖𑄴 𑄙𑄧𑄢𑄨 𑄛𑄧𑄖𑄴𑄗𑄧𑄟𑄬 𑄎𑄧𑄚𑄴 𑄉𑄧𑄘𑄬 𑄉𑄧𑄘𑄬, 𑄎𑄬𑄢𑄬𑄘𑄨 𑄍𑄧 𑄞𑄬𑄠𑄬 𑄥𑄧𑄁𑄉𑄧𑄢𑄨 𑄑𑄚𑄨 𑄌𑄬𑄣𑄇𑄴𑅁
𑄟𑄳𑄦𑄖𑄴𑄧𑄢𑄴 𑄉𑄏𑄧 𑄜𑄉𑄖𑄴𑄪𑄚𑄴 𑄇𑄬𑄢𑄬𑄖𑄴𑄮 𑄑𑄚𑄨 𑄃𑄚𑄨 𑄚𑄧 𑄛𑄢𑄨𑄣𑄇𑄴𑅁 𑄃𑄘𑄟𑄳𑄠𑄉𑄪𑄚𑄬 𑄖𑄢𑄢𑄴 𑄇𑄨𑄖𑄳𑄠 𑄌𑄬𑄭 𑄦𑄎𑄨 𑄦𑄎𑄨 𑄇𑄧𑄣𑄇, 𑄖𑄪𑄟𑄨 𑄃𑄟
𑄇𑄬𑄢𑄬𑄖𑄴𑄮 𑄣𑄢𑄬𑄭-𑄃𑄮 𑄘𑄨 𑄚𑄧 𑄛𑄢𑄨𑄣, 𑄃 𑄥𑄧𑄢𑄴𑄉𑄧 𑄟𑄢𑄴𑄖𑄉𑄰𑄱? 𑄡𑄧 𑄃𑄭, 𑄟𑄧𑄚𑄚𑄨 𑄝𑄪𑄏𑄧𑄉𑄰𑄱𑅁 𑄃𑄬 𑄇𑄧𑄙𑄚𑄨 𑄇𑄰𑄱𑄚𑄬𑄭 𑄖𑄢 𑄃𑄪𑄖𑄴𑄪𑄢𑄬𑄘𑄨 𑄉𑄧𑄢𑄨
𑄛𑄧𑄗𑄴𑄖𑄚𑄴 𑄘𑄬𑄊𑄬𑄭 𑄘𑄨𑄣𑄇𑄴𑅁 𑄃 𑄇𑄧𑄣𑄇, 𑄈𑄟𑄇𑄴𑄇𑄠𑄴 𑄥𑄧𑄢𑄴𑄉𑄧𑄝𑄮 𑄟𑄢𑄨𑄣𑄬𑄉𑄰𑄱 𑄜𑄨𑄢𑄴𑄖𑄬 𑄦𑄬𑄢 𑄃𑄬𑄖𑄴𑄪𑄇𑄴 𑄈𑄝𑄬𑄭 𑄡𑄬𑄠𑄮𑅁</p>

<p>𑄥𑄬𑄭 𑄛𑄧𑄗𑄴𑄖𑄚𑄬𑄘𑄨 𑄍𑄧 𑄞𑄬𑄠𑄬 𑄡 𑄙𑄧𑄢𑄨𑄣𑄇𑄴𑅁 𑄡𑄘𑄬 𑄡𑄘𑄬 𑄖𑄢 𑄝𑄬𑄣𑄴 𑄓𑄪𑄝𑄮𑄁 𑄓𑄪𑄝𑄮𑄁 𑄃𑄧𑄇𑄴𑄖𑄧𑄖𑄴 𑄣𑄪𑄋𑄨𑄣𑄇𑄴𑄇𑄰𑄱 𑄃𑄬𑄇𑄴𑄇𑄚𑄴 𑄚𑄧 𑄇𑄝𑄨𑄠𑄬
𑄃𑄘𑄟𑄧𑄖𑄴𑅁 𑄖𑄢 𑄃𑄘𑄟𑄳𑄠𑄉𑄪𑄚𑄮𑄢𑄬 𑄓𑄉𑄨𑄚𑄬𑄭 𑄛𑄪𑄎𑄮𑄢𑄴 𑄉𑄧𑄢𑄨𑄣𑄇𑄴 : </p>

<p>𑄚𑄧 𑄇𑄝𑄨𑄠𑄬 𑄞𑄭 𑄢𑄬 𑄞𑄭, 𑄥𑄧𑄢𑄴𑄉𑄧 𑄟𑄢 𑄛𑄧𑄗𑄴 𑄇𑄪𑄚𑄴𑄘𑄨 𑄡𑄠𑄴?</p>

<p>𑄚𑄧 𑄇𑄝𑄨𑄠𑄬𑄉𑄪𑄚𑄬 𑄇𑄧𑄣𑄇, 𑄃𑄮, 𑄖𑄪𑄟𑄨 𑄥𑄧𑄢𑄴𑄉𑄧 𑄟𑄢𑄨𑄠𑄬 𑄚𑄬? 𑄃𑄬𑄏𑄧 𑄃𑄬𑄏𑄧 𑄃𑄬𑄌𑄳𑄠 𑄃𑄬 𑄃𑄘𑄟𑄧𑄖𑄴 𑄗𑄉𑄧𑅁 𑄝𑄬𑄣𑄴 𑄡𑄬𑄠𑄬𑄉𑄰𑄱𑅁
𑄢𑄬𑄘𑄬𑄝𑄨𑄣𑄨 𑄇𑄪𑄙𑄪 𑄡𑄬𑄝𑅁 𑄇𑄬𑄣𑄳𑄠 𑄝𑄬𑄚𑄳𑄠 𑄖𑄧𑄟𑄢𑄬 𑄛𑄧𑄗𑄴𑄖𑄚𑄴 𑄘𑄬𑄊𑄬𑄭 𑄘𑄨𑄝𑄮𑄁 𑄃𑄭𑅁</p>

<p>𑄍𑄧𑄞𑄬𑄠𑄬 𑄥𑄬 𑄚𑄧-𑄇𑄝𑄨𑄠𑄬𑄉𑄪𑄚𑄮 𑄃𑄘𑄟𑄧𑄖𑄴 𑄢𑄬𑄖𑄴𑄮 𑄇𑄘𑄬𑄣𑄇𑄴𑅁 𑄝𑄬𑄚𑄳𑄠 𑄛𑄧𑄦𑄴𑄢𑄴 𑄦𑄰𑄱𑄚𑄬𑄭 𑄡𑄧𑄇𑄬𑄴𑄚𑄴 𑄣𑄧𑄢𑄴 𑄘𑄨𑄝𑄢𑄴 𑄎𑄪𑄇𑄴𑄮𑄣𑄬𑄣𑄇𑄴,
𑄃𑄘𑄟𑄳𑄠𑄉𑄪𑄚𑄬 𑄇𑄧𑄚𑄴𑄙𑄬 : 𑄖𑄪𑄟𑄨 𑄘𑄧 𑄥𑄧𑄢𑄴𑄉𑄧 𑄟𑄢𑄨𑄠𑄬 𑄝𑄧𑄣𑄨𑅁 𑄡𑄬𑄝𑄢𑄴𑄣𑄰𑄱 𑄃𑄇𑄬𑄴 𑄃𑄟 𑄚𑄧𑄉𑄚𑄴 𑄃𑄬𑄖𑄴𑄪𑄇𑄴 𑄑𑄚𑄨 𑄘𑄨 𑄡𑄧𑄚𑅁</p>

<p>𑄃𑄘𑄟𑄳𑄠𑄉𑄪𑄚𑄮𑄢𑄴 𑄇𑄪𑄎𑄪𑄣𑄨𑄠𑄬 𑄍𑄧𑄞𑄬𑄠𑄬 𑄚𑄧𑄉𑄚𑄴 𑄑𑄚𑄨𑄝𑄢𑄴 𑄌𑄬𑄣𑄇𑄴𑄇𑄰𑄱, 𑄟𑄳𑄦𑄖𑄴𑄧𑄢𑄴 𑄥𑄨𑄠𑄚𑄴 𑄎𑄉𑄖𑄴𑄪𑄚𑄴 𑄃𑄬𑄇𑄴 𑄑𑄨𑄛𑄴 𑄣𑄢𑄬𑄭 𑄘𑄨 𑄚𑄧
𑄛𑄢𑄨𑄣𑄇𑄴𑅁 𑄚𑄧 𑄇𑄝𑄨𑄠𑄬𑄉𑄪𑄚𑄬 𑄦𑄎𑄨 𑄦𑄎𑄨 𑄇𑄧𑄣𑄇, 𑄖𑄪𑄟𑄨 𑄃𑄟 𑄚𑄧𑄉𑄚𑄴 𑄃𑄬𑄖𑄴𑄪𑄉𑄮 𑄣𑄢𑄬𑄭 𑄘𑄨 𑄚𑄧 𑄛𑄢𑄨𑄣, 𑄃 𑄖𑄪𑄟𑄨 𑄥𑄧𑄢𑄴𑄉𑄧 𑄟𑄢𑄨𑄘𑄉𑄰𑄱𑅁
𑄡𑄧 𑄃𑄭, 𑄖𑄧𑄟 𑄟𑄧𑄚𑄚𑄨 𑄝𑄪𑄏𑄧𑄉𑄰𑄱𑅁</p>

<p>𑄇𑄧𑄙𑄚𑄨 𑄇𑄰𑄱 𑄖𑄢 𑄥𑄧𑄢𑄴𑄉𑄧𑄟𑄢 𑄛𑄧𑄗𑄴𑄖𑄚𑄴 𑄘𑄬𑄊𑄬𑄭 𑄘𑄨𑄣𑄇𑄴𑅁 𑄖𑄢-𑄃𑄮 𑄇𑄧𑄣𑄇, 𑄃 𑄈𑄟𑄇𑄴𑄇𑄠𑄴 𑄥𑄧𑄢𑄴𑄉𑄧 𑄟𑄢𑄨𑄣𑄬𑄉𑄰𑄱 𑄥𑄧𑄢𑄴𑄉𑄧 𑄦𑄬𑄢
𑄃𑄬𑄖𑄴𑄪𑄇𑄴 𑄈𑄝𑄬𑄭 𑄡𑄬𑄭𑄠𑄮𑅁</p>

<p>𑄥𑄬 𑄎𑄬𑄢𑄬 𑄦𑄘𑄨 𑄡𑄘𑄬 𑄡𑄘𑄬 𑄎𑄬𑄢𑄧𑄢𑄴 𑄎𑄬𑄢𑄴 𑄛𑄧𑄖𑄴𑄨𑄘𑄨𑄚𑄮𑄢𑄴 𑄟𑄙𑄖𑄴 𑄖𑄢 𑄛𑄬𑄣𑄇𑄴𑄇𑄰𑄱 𑄙𑄧 𑄇𑄝𑄨𑄠𑄬, 𑄇𑄪𑄣𑄮 𑄝𑄪𑄚𑄨𑄠𑄬, 𑄃 𑄢𑄪𑄇𑄴
𑄑𑄚𑄨𑄠𑄬𑅁 𑄛𑄧𑄖𑄴𑄨 𑄃𑄘𑄟𑄧𑄘𑄰𑄱 𑄖𑄢𑄢𑄴 𑄥𑄬𑄘𑄟𑄴 𑄘𑄬𑄭 𑄟𑄚𑄪𑄌𑄴𑄪𑄚𑄬 𑄦𑄎𑄨𑄣𑄇𑄴𑅁 𑄖𑄮 𑄖𑄢 𑄡𑄚 𑄦𑄬𑄝 𑄚𑄧 𑄘𑄮𑄚𑄴𑅁 𑄖𑄢 𑄃𑄬𑄉𑄬𑄟𑄴 𑄉𑄧𑄍𑄳𑄠𑄧𑄚𑄴
𑄥𑄧𑄢𑄴𑄉𑄧𑄝𑄮 𑄟𑄢𑄨𑄝𑄇𑄴𑄇𑄰𑄱, 𑄟𑄢𑄨𑄝𑄇𑄴𑄇𑄰𑄱𑅁</p>

<p>𑄍𑄧𑄘𑄨𑄚𑄮𑄢𑄴 𑄟𑄙𑄖𑄴 𑄝𑄬𑄣𑄬𑄖𑄳𑄠 𑄖𑄢 𑄣𑄪𑄋𑄨𑄣𑄇𑄴𑄇𑄰𑄱 𑄃𑄬𑄇𑄴𑄮 𑄝𑄪𑄢𑄮 𑄟𑄨𑄣𑄬 𑄊𑄧𑄢𑄧𑄖𑄴𑅁 𑄊𑄧𑄢𑄴 𑄘𑄧 𑄚𑄧𑄠𑄴, 𑄛𑄬𑄇𑄴 𑄝𑄏𑅁 𑄖𑄢 𑄃𑄪𑄙𑄮𑄚𑄧𑄖𑄴𑄪𑄚𑄴
𑄟𑄪 𑄝𑄞𑄬𑄭 𑄝𑄪𑄢𑄨𑄢𑄬 𑄓𑄉𑄨 𑄇𑄧𑄣𑄇𑄴𑄇𑄰𑄱, 𑄚𑄚𑄪 𑄢𑄬 𑄚𑄚𑄪, 𑄖𑄧 𑄊𑄧𑄢𑄧𑄖𑄴 𑄃𑄬𑄌𑄳𑄠 𑄟𑄙 𑄣𑄪𑄉𑄬𑄝𑄢𑄴 𑄎𑄉 𑄛𑄬𑄝𑄧𑄁 𑄚𑄨? 𑄝𑄪𑄢𑄨 𑄉𑄪𑄎𑄮𑄁 𑄝𑄘𑄬 𑄝𑄚
𑄃𑄪𑄎𑄮𑄚𑄳𑄠 𑄟𑄙𑄝𑄮 𑄖𑄪𑄣𑄨 𑄇𑄧𑄣𑄧, 𑄃𑄮 𑄚𑄘𑄨𑄚𑄴𑄣𑄧𑄇𑄴, 𑄖𑄪𑄟𑄨 𑄇𑄪𑄙𑄪 𑄘𑄬𑄊𑄧𑄖𑄬𑄴 𑄊𑄧𑄢𑄴? 𑄃𑄨𑄠𑄚𑄴 𑄘𑄧 𑄞𑄋 𑄞𑄋 𑄃𑄬𑄇𑄴𑄇𑄚𑄴 𑄛𑄬𑄇𑄴 𑄝𑄏𑅁
𑄈𑄟𑄇𑄴𑄇𑄠𑄴 𑄖𑄪𑄟𑄨 𑄘𑄪𑄇𑄴 𑄥𑄧𑄦𑄬𑄭 𑄗𑄬 𑄛𑄢𑄨𑄣𑄬 𑄗𑄬𑄝𑄘𑄬 𑄃𑄭𑅁 𑄟𑄭𑄪 𑄘𑄧 𑄌𑄖𑄳𑄠𑄠𑄴 𑄝𑄨𑄖𑄳𑄠𑄠𑄴 𑄚𑄧 𑄛𑄢𑄧𑄁, 𑄖𑄧𑄟𑄢𑄬 𑄢𑄨𑄚𑄨-𑄃𑄮 𑄌𑄬𑄭 𑄚𑄧 𑄛𑄢𑄨𑄟𑄴𑅁
𑄖𑄪𑄟𑄨 𑄘𑄪𑄇𑄴𑄈𑄮 𑄇𑄧𑄌𑄴𑄖𑄧 𑄉𑄧𑄢𑄨 𑄗𑄬𑄝𑄘𑄬 𑄃𑄭𑅁 𑄍𑄧 𑄞𑄬𑄠𑄬 𑄇𑄧𑄣𑄇, 𑄚 𑄚 𑄚𑄚𑄪, 𑄖𑄧𑄢𑄴 𑄇𑄨𑄌𑄴𑄪 𑄉𑄧𑄢 𑄚𑄧 𑄛𑄧𑄢𑄨𑄝𑄮𑅁 𑄃𑄟𑄢𑄴 𑄌𑄮𑄣𑄴𑄛𑄖𑄴
𑄃𑄊𑄧𑄚𑄴𑅁 𑄃𑄟𑄨 𑄝𑄚 𑄃𑄬𑄇𑄴 𑄢𑄬𑄘𑄮𑄖𑄳𑄠𑄠𑄴 𑄗𑄬𑄭 𑄛𑄢𑄨𑄣𑄬 𑄦𑄧𑄠𑄴𑅁 𑄝𑄪𑄢𑄨 𑄇𑄧𑄣𑄧, 𑄃 𑄥𑄨𑄠𑄬𑄚𑄧𑄖𑄳𑄠𑄠𑄴 𑄇𑄨! 𑄃𑄬𑄏𑄧, 𑄃𑄬𑄏𑄧, 𑄊𑄧𑄢𑄧𑄖𑄴 𑄃𑄪𑄙𑄮𑄉𑄨𑅁
𑄥𑄬 𑄢𑄬𑄖𑄴𑄮𑄖𑄳𑄠𑄠𑄴 𑄍𑄧𑄞𑄬𑄭𑄠𑄬 𑄝𑄪𑄢𑄨𑄢𑄴 𑄊𑄧𑄢𑄧𑄖𑄴 𑄢𑄬𑄖𑄴𑄮 𑄇𑄘𑄬𑄝𑄢𑄴 𑄟𑄧𑄚𑄴𑄎𑄪𑄇𑄴 𑄉𑄧𑄢𑄨𑄣𑄇𑄴𑅁</p>

<p>𑄝𑄬𑄣𑄬𑄖𑄳𑄠 𑄝𑄪𑄢𑄨 𑄇𑄧𑄙𑄠𑄴 𑄇𑄧𑄙𑄠𑄴 𑄃𑄬 𑄍𑄧𑄞𑄬𑄠𑄮𑄢𑄴 𑄛𑄰𑄱𑄘𑄳𑄠𑄚𑄬 𑄝𑄬𑄇𑄴 𑄎𑄚𑄨 𑄣𑄧𑄣𑄧𑅁 𑄖𑄢 𑄇𑄪𑄖𑄴𑄪𑄚𑄴 𑄃𑄬𑄍𑄳𑄠𑄧𑄚𑄴, 𑄇𑄨𑄋𑄨𑄢𑄨 𑄃𑄬𑄍𑄳𑄠𑄧𑄚𑄴 𑄃
𑄇𑄨𑄖𑄳𑄠𑄠𑄴 𑄃𑄬𑄍𑄳𑄠𑄧𑄚𑄴𑅁 𑄚𑄨𑄖𑄴𑄖𑄉𑄬 𑄃𑄬 𑄝𑄪𑄢𑄨 𑄃𑄬𑄇𑄴𑄮 𑄘𑄬𑄚𑄮𑄟𑄨𑄣𑄬𑅁 𑄥𑄧𑄢𑄴𑄉𑄧𑄝𑄮 𑄦𑄧𑄣𑄧𑄘𑄬 𑄖 𑄛𑄮𑅁 𑄥𑄨𑄠𑄬𑄚𑄬 𑄝𑄪𑄢𑄨 𑄟𑄧𑄚𑄬 𑄟𑄧𑄚𑄬 𑄃𑄬𑄖𑄴𑄪𑄇𑄴 𑄓𑄧𑄢𑄬𑄭
𑄃𑄪𑄘𑄨𑄣𑄮𑅁</p>

<p>𑄍𑄧𑄞𑄬𑄭𑄠𑄬 𑄞𑄖𑄴 𑄢𑄚𑄳𑄦𑄨𑄝𑄢𑄨 𑄈𑄬𑄭𑄘𑄬𑄭 𑄢𑄬𑄘𑄮𑄖𑄴 𑄊𑄪𑄟𑄮𑄖𑄴 𑄛𑄧𑄣𑄇𑄴𑅁 𑄖𑄢 𑄇𑄨𑄢𑄨𑄌𑄴𑄌𑄚𑄨 𑄟𑄙 𑄃𑄪𑄉𑄪𑄢𑄬𑄘𑄨 𑄉𑄧𑄢𑄨 𑄥𑄧𑄟𑄧𑄢𑄨 𑄗𑄧𑄣𑄇𑄴𑅁 𑄃𑄨𑄚𑄴𑄘𑄨
𑄝𑄪𑄢𑄨𑄢𑄴 𑄘𑄧 𑄊𑄪𑄟𑄬 𑄚𑄧 𑄙𑄧𑄢𑄬𑄢𑄴𑅁 𑄇𑄨𑄋𑄨𑄢𑄨 𑄖𑄬 𑄍𑄧𑄞𑄬𑄭𑄠𑄮𑄢𑄴 𑄇𑄨𑄢𑄨𑄌𑄴𑄌𑄚𑄨 𑄙𑄢𑄴 𑄟𑄢𑄬𑄭 𑄘𑄨𑄝𑄮, 𑄛𑄬𑄌𑄴 𑄖𑄮𑄉 𑄙𑄧𑄢𑄨𑄣𑄮𑅁 𑄖𑄬 𑄣𑄢𑄳𑄦𑄬 𑄣𑄢𑄳𑄦𑄬
𑄉𑄧𑄢𑄨 𑄍𑄧𑄞𑄬𑄭𑄠𑄮𑄢𑄴 𑄇𑄨𑄢𑄨𑄌𑄴𑄌𑄚𑄨 𑄝𑄨𑄎𑄨𑄢 𑄙𑄧𑄢𑄨𑄣𑄮𑅁 𑄈𑄧𑄎𑄧𑄇𑄴 𑄈𑄧𑄎𑄧𑄇𑄴 𑄥𑄪𑄚𑄨 𑄍𑄧𑄞𑄬𑄭𑄠𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄇𑄴, 𑄃𑄮 𑄚𑄚𑄪, 𑄃 𑄇𑄨 𑄈𑄧𑄎𑄧𑄇𑄴 𑄈𑄧𑄎𑄧𑄇𑄴
𑄉𑄧𑄢𑄧𑄢𑄴? 𑄇𑄨 𑄖𑄮𑄉𑄧𑄢𑄴 𑄚 𑄇𑄨? 𑄝𑄪𑄢𑄨 𑄇𑄧𑄣𑄧, 𑄚𑄘𑄨𑄚𑄴𑄣𑄧𑄇𑄴, 𑄥𑄪𑄝𑄪𑄢𑄨 𑄈𑄬𑄝𑄖𑄳𑄠𑄠𑄴 𑄥𑄪𑄝𑄪𑄢𑄨 𑄝𑄘𑄝𑄮 𑄖𑄮𑄉𑄋𑄧𑄖𑄬𑄴𑅁 𑄍𑄧𑄞𑄬𑄭𑄠𑄬 𑄝𑄪𑄏𑄴 𑄛𑄬𑄣𑄇𑄴𑅁
𑄖𑄢 𑄃𑄧𑄣𑄧𑄢𑄴 𑄉𑄧𑄢𑄨 𑄊𑄪𑄟𑄴 𑄉𑄬𑄣𑄇𑄴𑅁 𑄃𑄨𑄚𑄴𑄘𑄨 𑄝𑄪𑄢𑄨 𑄈𑄧𑄎𑄧𑄇𑄴 𑄈𑄧𑄎𑄧𑄇𑄴 𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄍𑄧𑄞𑄬𑄭𑄠𑄮𑄢𑄴 𑄝𑄬𑄇𑄴 𑄇𑄨𑄢𑄨𑄌𑄴𑄌𑄚𑄨 𑄃𑄬𑄇𑄴𑄇𑄚𑄴 𑄃𑄬𑄇𑄴𑄇𑄚𑄴
𑄉𑄧𑄢𑄨 𑄣𑄨𑄦𑄬𑄭 𑄘𑄨𑄣𑄮𑅁 𑄝𑄪𑄢𑄨𑄢𑄴 𑄣𑄨𑄦𑄬𑄚𑄢𑄴 𑄎𑄬𑄢𑄬 𑄇𑄨𑄢𑄨𑄌𑄴𑄌𑄚𑄨 𑄞𑄧𑄘 𑄦𑄧𑄣𑄧𑅁 𑄝𑄪𑄢𑄨 𑄚𑄨𑄌𑄨𑄘𑄬 𑄦𑄧𑄣𑄧𑅁</p>

<p>𑄝𑄬𑄚𑄳𑄠 𑄛𑄧𑄦𑄴𑄢𑄴 𑄦𑄧𑄣𑄬𑄉𑄨 𑄍𑄧𑄞𑄬𑄭𑄠𑄬 𑄣𑄧𑄢𑄴 𑄘𑄨𑄝𑄢𑄴 𑄃𑄧𑄇𑄴𑄖𑄧𑄖𑄴 𑄖𑄢 𑄝𑄪𑄢𑄨𑄖𑄴𑄪𑄚𑄴 𑄛𑄪𑄎𑄮𑄢𑄴 𑄉𑄧𑄢𑄨𑄣𑄇𑄴, 𑄚𑄚𑄪, 𑄥𑄧𑄢𑄴𑄉𑄧 𑄟𑄢 𑄛𑄧𑄗𑄴𑄖𑄚𑄴
𑄥𑄪𑄇𑄴 𑄛𑄌𑄴 𑄚𑄨? 𑄝𑄪𑄢𑄨 𑄃𑄪𑄖𑄴𑄪𑄢𑄬𑄘𑄨 𑄃𑄋𑄪𑄣𑄴 𑄘𑄬𑄊𑄬𑄭𑄘𑄨 𑄇𑄧𑄣𑄧, 𑄃𑄭𑄪 𑄘𑄫𑄢𑄮𑄖𑄴 𑄢𑄨𑄛𑄴 𑄢𑄨𑄛𑄴 𑄉𑄧𑄢𑄨 𑄘𑄬𑄊 𑄡𑄠𑄴𑄘𑄬 𑄃𑄧𑄎𑄧𑄣𑄴 𑄟𑄮𑄚𑄴𑄮𑅁 𑄥𑄬 𑄟𑄮𑄚𑄴𑄮𑄢𑄴
𑄌𑄪𑄉𑄮𑄖𑄴 𑄉𑄬𑄣𑄬 𑄥𑄧𑄢𑄴𑄉𑄧𑄝𑄮 𑄛𑄬𑄝𑄉𑄰𑄱𑅁 𑄥𑄧𑄢𑄴𑄉𑄧 𑄟𑄢𑄨 𑄜𑄨𑄢𑄴𑄖𑄬 𑄟𑄧 𑄊𑄧𑄢𑄧𑄖𑄴 𑄗𑄇𑄴𑄮𑄉𑄨𑅁</p>

<p>𑄥𑄧𑄢𑄴𑄉𑄧𑄝𑄮 𑄗𑄠𑄴𑄘𑄬 𑄝𑄟𑄚𑄴 𑄘𑄬𑄭 𑄍𑄧𑄞𑄬𑄠𑄬 𑄃𑄪𑄌𑄴𑄍𑄮 𑄦𑄧𑄣𑄇𑄴𑅁 𑄖𑄢 𑄖𑄧𑄢𑄖𑄋𑄧𑄢𑄨 𑄟𑄮𑄚𑄴𑄮𑄢𑄴 𑄃𑄪𑄘𑄨𑄎𑄬 𑄣𑄧𑄢𑄴 𑄘𑄨𑄣𑄇𑄴𑅁 𑄡𑄘𑄬 𑄡𑄘𑄬 𑄖𑄢
𑄘𑄨𑄝𑄪𑄌𑄳𑄠 𑄟𑄙𑄚𑄴 𑄟𑄮𑄚𑄮 𑄉𑄮𑄢𑄖𑄴 𑄣𑄪𑄋𑄨𑄣𑄇𑄴𑄇𑄰𑄱𑅁 𑄃𑄬𑄖𑄴𑄪𑄇𑄴 𑄎𑄨𑄢𑄬𑄭 𑄎𑄢𑄬𑄭 𑄖𑄢 𑄟𑄮𑄚𑄴𑄮 𑄖𑄪𑄉𑄪𑄚𑄮 𑄟𑄪𑄈𑄳𑄠 𑄡 𑄙𑄧𑄢𑄨𑄣𑄇𑄴𑅁 𑄝𑄬𑄣𑄴 𑄖𑄨𑄚𑄴 𑄛𑄮𑄢𑄴
𑄃𑄧𑄇𑄴𑄖𑄧𑄖𑄴 𑄣𑄪𑄋𑄨𑄣𑄇𑄴𑄇𑄰𑄱 𑄃𑄬𑄇𑄴𑄮 𑄘𑄋𑄧𑄢𑄴 𑄥𑄨𑄣𑄴𑄮 𑄉𑄘𑄧𑄢𑄴 𑄟𑄪𑄎𑄪𑄋𑄬𑅁 𑄟𑄢 𑄘𑄬𑄭 𑄝𑄪𑄏𑄨𑄣𑄇𑄴 𑄖𑄢, 𑄃𑄨𑄠𑄚𑄴 𑄥𑄧𑄢𑄴𑄉𑄧𑄝𑄮𑄢𑄴 𑄈𑄖𑄴𑅁 𑄖𑄢 𑄢𑄚𑄴
𑄇𑄮𑄎𑄬𑄭 𑄇𑄨𑄢𑄨𑄌𑄴 𑄙𑄧𑄢𑄨 𑄛𑄪𑄚𑄮𑄛𑄪𑄚𑄳𑄠 𑄉𑄧𑄢𑄨 𑄈𑄖𑄴𑄖𑄚𑄧𑄖𑄴 𑄥𑄮𑄟𑄬𑄣𑄇𑄴𑄇𑄰𑄱𑅁 𑄡𑄘𑄬 𑄡𑄘𑄬 𑄖𑄢 𑄇𑄪𑄘𑄴𑄫𑄢𑄴 𑄌𑄨𑄝𑄬𑄌𑄨𑄛𑄳𑄠 𑄝𑄟𑄴 𑄡𑄬𑄭 𑄣𑄪𑄋𑄨𑄣𑄇𑄴𑄇𑄰𑄱 𑄟𑄬𑄣𑄇𑄴
𑄃𑄬𑄇𑄴𑄇𑄚𑄴 𑄝𑄟𑄧𑄖𑄴𑅁 𑄌𑄮𑄇𑄨𑄖𑄳𑄠𑄘𑄨 𑄥𑄨𑄣𑄴𑄌𑄘𑄢, 𑄃𑄪𑄉𑄪𑄢𑄬𑄘𑄨 𑄢𑄨𑄚𑄨 𑄌𑄬𑄣𑄬 𑄛𑄧𑄦𑄴𑄢𑄴 𑄉𑄧𑄢𑄨 𑄘𑄬𑄝 𑄘𑄬𑄊 𑄡𑄠𑄴𑅁 𑄖𑄢 𑄝𑄪𑄏𑄨𑄣𑄇𑄴, 𑄃𑄨𑄠𑄧𑄖𑄴
𑄈𑄟𑄇𑄴𑄇𑄠𑄴 𑄥𑄧𑄢𑄴𑄉𑄧𑄝𑄮 𑄗𑄠𑄴𑅁 𑄖𑄢 𑄘𑄮𑄣𑄬 𑄉𑄧𑄢𑄨 𑄌𑄮𑄇𑄨𑄖𑄳𑄠 𑄞𑄨𑄣𑄴𑄞𑄨𑄣𑄘𑄬 𑄘𑄬𑄣𑄇𑄴 𑄘𑄋𑄧𑄢𑄴 𑄃𑄬𑄇𑄴𑄮 𑄛𑄬𑄁𑄉𑄪𑄣𑄴 𑄥𑄨𑄣𑄮𑄖𑄴 𑄌𑄧𑄇𑄴𑄧𑄢𑄴 𑄝𑄧𑄘𑄨 𑄥𑄧𑄢𑄴𑄉𑄧𑄝𑄮
𑄊𑄪𑄟𑄴 𑄡𑄢𑄴𑅁 𑄖𑄢 𑄍𑄧 𑄞𑄬𑄭𑄠𑄬 𑄇𑄨𑄢𑄨𑄌𑄴 𑄃𑄪𑄞𑄮 𑄉𑄧𑄢𑄨 𑄃𑄬𑄇𑄴 𑄥𑄧𑄟𑄢𑄬 𑄇𑄪𑄝𑄴 𑄘𑄨𑄣𑄇𑄴𑄇𑄰𑄱 𑄃𑄧𑄎𑄧𑄁𑄌𑄧𑄁 𑄥𑄧𑄢𑄴𑄉𑄧𑄝𑄮𑄢𑄬𑅁 𑄥𑄧𑄢𑄴𑄉𑄧𑄝𑄮 𑄛𑄨𑄢𑄬 𑄛𑄬𑄭 𑄣𑄧𑄢𑄨
𑄃𑄪𑄘𑄨𑄣𑄧𑅁 𑄖𑄢 𑄝𑄧𑄣𑄴 𑄈𑄨𑄎𑄨 𑄇𑄪𑄛𑄴 𑄘𑄨𑄌𑄬𑄣𑄇𑄴𑅁 𑄘𑄬𑄉𑄧𑄚𑄴𑄘𑄬 𑄥𑄧𑄢𑄴𑄉𑄧𑄝𑄮 𑄇𑄝 𑄚𑄧 𑄡𑄠𑄴𑅁 𑄃𑄬𑄖𑄴𑄪𑄉𑄮 𑄊𑄧𑄝 𑄚𑄧 𑄦𑄧𑄠𑄴𑅁 𑄎𑄬𑄢𑄬𑄘𑄨 𑄛𑄨𑄢𑄬 𑄛𑄬𑄭
𑄥𑄧𑄢𑄴𑄉𑄧𑄝𑄮 𑄡𑄧𑄇𑄬𑄴𑄚𑄴 𑄌𑄮𑄈𑄴 𑄟𑄬𑄣𑄨 𑄌𑄬𑄣𑄧, 𑄍𑄧 𑄞𑄬𑄭𑄠𑄬 𑄘𑄬𑄊𑄧𑄚𑄴𑄘𑄬 𑄥𑄧𑄢𑄴𑄉𑄧𑄝𑄮𑄢𑄴 𑄌𑄮𑄊𑄬 𑄟𑄪𑄈𑄬 𑄃𑄉𑄪𑄚𑄴 𑄚𑄳𑄦𑄨𑄉𑄨𑄣𑄬𑄢𑄴𑅁 𑄥𑄧𑄢𑄴𑄉𑄧𑄝𑄮 𑄖𑄧𑄢𑄖𑄋𑄧𑄢𑄨
𑄍𑄧𑄞𑄬𑄠𑄮𑄢𑄬 𑄖 𑄣𑄬𑄎𑄴𑄌𑄚𑄴𑄘𑄰𑄱 𑄝𑄬𑄢𑄬𑄭 𑄙𑄧𑄢𑄨𑄣𑄧 𑄃 𑄇𑄬𑄀𑄖𑄴 𑄇𑄬𑄀𑄖𑄴 𑄉𑄧𑄢𑄨 𑄍𑄧 𑄎𑄧𑄚𑄧𑄢𑄬 𑄉𑄨𑄣𑄨 𑄈𑄬𑄣𑄧𑅁</p>

<p>𑄃𑄨𑄚𑄴𑄘𑄨 𑄊𑄧𑄢𑄧𑄖𑄴 𑄖𑄢 𑄟𑄝𑄮𑄢𑄴 𑄛𑄧𑄢𑄚𑄬 𑄎𑄚𑄴 𑄘𑄨𑄣𑄮𑅁 𑄖𑄬 𑄌𑄠𑄴𑄘𑄬, 𑄛𑄘𑄖𑄴𑄖𑄢 𑄝𑄚𑄴 𑄥𑄧𑄌𑄴 𑄦𑄧𑄠𑄴𑄠𑄬, 𑄛𑄚𑄨 𑄈𑄪𑄟𑄮𑄖𑄴 𑄎𑄨𑄁𑄎𑄨𑄁𑄋𑄬
𑄛𑄪𑄇𑄴 𑄛𑄧𑄌𑄴𑄍𑄮𑄚𑄴, 𑄃𑄪𑄙𑄮𑄚𑄚𑄴 𑄃𑄙𑄧𑄁 𑄦𑄧𑄠𑄴𑄠𑄬, 𑄃 𑄙𑄨𑄋𑄨 𑄇𑄨𑄣𑄬𑄖𑄴 𑄃𑄪𑄣𑄴 𑄜𑄪𑄖𑄳𑄠𑄧𑄚𑄴𑅁 𑄃𑄨𑄠𑄚𑄨 𑄘𑄬𑄭 𑄖𑄢 𑄟𑄝𑄮 𑄉𑄪𑄎𑄪𑄢𑄨 𑄉𑄪𑄎𑄪𑄢𑄨 𑄇𑄚𑄨
𑄃𑄪𑄘𑄨𑄣𑄮𑅁 𑄛𑄮𑄉𑄪𑄚𑄮𑄖𑄳𑄠𑄠𑄴 𑄖𑄬 𑄝𑄬𑄦𑄣𑄴 𑄙𑄪𑄚𑄴𑄘𑄪𑄇𑄴 𑄈𑄬𑄣𑄧𑅁</p>

<p>𑄃𑄨𑄋𑄨𑄢𑄨 𑄟𑄧𑄚𑄧𑄘𑄴𑄪𑄊𑄮𑄖𑄴 𑄍𑄧𑄞𑄬𑄭𑄠𑄮𑄢𑄴 𑄟 𑄢𑄚𑄨𑄟𑄨𑄣𑄬𑄝𑄮𑄢𑄴 𑄇𑄧𑄠𑄬𑄇𑄴𑄘𑄨𑄚𑄴 𑄝𑄨𑄘𑄨 𑄉𑄬𑄣𑄧𑅁 𑄖𑄬 𑄃𑄬𑄇𑄴𑄘𑄨𑄚𑄴 𑄌𑄮𑄊𑄮𑄛𑄚𑄨 𑄌𑄬𑄢𑄁 𑄌𑄬𑄢𑄁 𑄉𑄧𑄢𑄨 𑄃𑄪𑄙𑄮𑄚𑄴
𑄇𑄎𑄢𑄴𑅁 𑄃𑄪𑄙𑄮𑄚𑄴 𑄇𑄎𑄘𑄬 𑄇𑄎𑄘𑄬 𑄛𑄬𑄣𑄧 𑄃𑄬𑄇𑄴𑄮 𑄝𑄨𑄢𑄴𑄝𑄨𑄌𑄳𑄠 𑄥𑄪𑄝𑄪𑄢𑄨𑅁 𑄖𑄬 𑄥𑄨𑄝𑄬 𑄛𑄨𑄚𑄮𑄚𑄮 𑄛𑄬𑄎𑄮𑄖𑄴 𑄝𑄚𑄨 𑄇𑄧𑄟𑄧𑄢𑄧𑄖𑄴 𑄉𑄪𑄎𑄬𑄭 𑄣𑄧𑄣𑄧𑅁
𑄟𑄳𑄦𑄖𑄴𑄧𑄢𑄴 𑄇𑄧𑄟𑄧𑄢𑄧𑄖𑄴 𑄉𑄪𑄎𑄬𑄭 𑄟𑄧𑄖𑄴𑄧𑄚𑄴 𑄥𑄪𑄝𑄪𑄢𑄨𑄝𑄮 𑄛𑄨𑄚𑄮𑄚𑄴 𑄜𑄢𑄨 𑄛𑄬𑄘𑄧 𑄌𑄟𑄴 𑄜𑄪𑄢𑄨 𑄝𑄨𑄢𑄴𑄝𑄨𑄢𑄬𑄭 𑄥𑄮𑄟𑄬𑄣𑄧𑄉𑄰𑄱 𑄖 𑄛𑄬𑄘𑄧𑄖𑄴𑅁 𑄢𑄚𑄨𑄟𑄨𑄣𑄬𑄝𑄮 𑄥𑄨𑄠𑄬𑄚𑄬
𑄃𑄟𑄳𑄦𑄧𑄉𑄧𑄢𑄴 𑄃𑄪𑄉𑄪𑄢𑄬 𑄌𑄮𑄘𑄪 𑄦𑄧𑄣𑄧! 𑄇𑄧𑄠𑄬𑄇𑄴𑄘𑄨𑄚𑄮𑄢𑄴 𑄟𑄧𑄙𑄳𑄠𑄬 𑄖𑄬 𑄒𑄦𑄴𑄢𑄴 𑄛𑄬𑄣𑄧, 𑄖 𑄛𑄬𑄘𑄧𑄖𑄴 𑄃𑄬𑄇𑄴𑄮 𑄛𑄮 𑄎𑄧𑄚𑄴𑄟𑄬𑄠𑄬! 𑄘𑄧𑄌𑄴𑄘𑄨𑄚𑄮 𑄟𑄙𑄖𑄴
𑄖𑄢𑄴 𑄃𑄪𑄎𑄪𑄇𑄴𑄌𑄪𑄇𑄴 𑄛𑄬𑄑𑄴𑅁 𑄥𑄬𑄘𑄨𑄚𑄳𑄠 𑄖𑄬 𑄃𑄬𑄇𑄴𑄮 𑄛𑄮 𑄜𑄪𑄘𑄬𑄣𑄧𑅁 𑄛𑄮𑄝𑄮 𑄎𑄧𑄚𑄴𑄟𑄬𑄭 𑄟𑄧𑄖𑄴𑄧𑄚𑄴 𑄦𑄘𑄨 𑄛𑄢𑄬, 𑄇𑄧𑄙 𑄇𑄰𑄱 𑄛𑄢𑄬𑅁 𑄚𑄨𑄖𑄴𑄖𑄉𑄬 𑄝𑄬𑄇𑄴
𑄊𑄧𑄘𑄧𑄚𑄉𑄚𑄰𑄱 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴𑄣𑄇𑄴𑅁</p>

<p>𑄥𑄪𑄝𑄪𑄢𑄨 𑄟𑄚𑄬 𑄊𑄪𑄠𑄮𑄖𑄴𑄪𑄚𑄴 𑄎𑄧𑄚𑄴𑄟𑄬𑄠𑄬 𑄞𑄨𑄣𑄨 𑄃𑄬 𑄉𑄪𑄢𑄮𑄝𑄮 𑄚𑄋𑄚𑄴 𑄗𑄰𑄱 𑄘𑄳𑄠 𑄦𑄧𑄣𑄧𑄘𑄬 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑅁 𑄌𑄬𑄭 𑄗𑄇𑄬𑄴 𑄗𑄇𑄬𑄴 𑄇𑄧𑄠𑄬𑄇𑄴
𑄝𑄧𑄏𑄧𑄢𑄧 𑄞𑄨𑄘𑄨𑄢𑄬 𑄖𑄬 𑄉𑄝𑄪𑄢𑄴 𑄥𑄪𑄚𑄴𑄘𑄧𑄢𑄴 𑄦𑄧𑄣𑄧𑅁 𑄉𑄝𑄪𑄢𑄴 𑄥𑄪𑄚𑄴𑄘𑄧𑄢𑄴 𑄦𑄧𑄣𑄬𑄉𑄨 𑄖𑄬 𑄃𑄬𑄇𑄴𑄘𑄨𑄚𑄴 𑄖 𑄟𑄢𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮, 𑄟, 𑄟𑄧𑄖𑄴𑄪𑄚𑄴
𑄇𑄨𑄠 𑄞𑄬𑄭𑄝𑄮𑄚𑄴 𑄚𑄬𑄭? 𑄛𑄪𑄎𑄮𑄢𑄚𑄴 𑄥𑄪𑄚𑄨𑄚𑄬𑄭 𑄖 𑄟 𑄞𑄬𑄢𑄴𑄞𑄬𑄢𑄬𑄭 𑄌𑄮𑄊𑄮 𑄛𑄚𑄨 𑄜𑄬𑄣𑄬𑄣𑄧𑄉𑄨𑅁 𑄊𑄪𑄠𑄮𑄌𑄬𑄣𑄳𑄠 𑄃𑄟𑄳𑄦𑄧𑄇𑄴 𑄦𑄰𑄱 𑄃𑄪𑄣𑄴𑄮𑄜𑄨𑄢𑄨 𑄛𑄪𑄎𑄮𑄢𑄴
𑄉𑄧𑄢𑄨𑄣𑄧, 𑄟, 𑄟𑄭𑄪 𑄃𑄬 𑄛𑄪𑄏𑄢𑄚𑄴 𑄉𑄧𑄢𑄚𑄢𑄴 𑄣𑄧𑄉𑄬 𑄣𑄧𑄉𑄬 𑄖𑄭𑄪 𑄇𑄨𑄖𑄳𑄠𑄠𑄴 𑄇𑄚𑄨 𑄃𑄪𑄘𑄨𑄣𑄬? 𑄖 𑄟 𑄎𑄧𑄝𑄝𑄴 𑄘𑄨𑄣𑄧, 𑄇𑄨𑄌𑄴𑄪 𑄚𑄧𑄠𑄴 𑄛𑄪𑄖𑄴,
𑄇𑄨𑄌𑄴𑄪 𑄚𑄧𑄠𑄴𑅁 𑄃𑄬𑄚𑄬 𑄌𑄮𑄊𑄮 𑄛𑄚𑄨 𑄛𑄧𑄌𑄬𑄴𑄉𑄨𑄘𑄬𑅁 𑄊𑄪𑄠𑄮𑄌𑄬𑄣𑄳𑄠 𑄇𑄧𑄣𑄧, 𑄈𑄟𑄇𑄴𑄇𑄠𑄴 𑄇𑄧𑄚𑄧 𑄇𑄢𑄧𑄚𑄴 𑄃𑄊𑄬𑅁 𑄖𑄭𑄪 𑄇𑄢𑄧𑄚𑄚𑄴 𑄟𑄧𑄢𑄬 𑄇𑄰𑄱 𑄛𑄬𑄝𑄬𑄭
𑄛𑄬𑄝𑄬𑅁 𑄖 𑄟 𑄝𑄢𑄴 𑄝𑄢𑄴 𑄇𑄧𑄙𑄚𑄴 𑄝𑄨𑄎𑄨𑄘𑄬𑄭 𑄘𑄨𑄝𑄢𑄴 𑄌𑄬𑄣𑄧, 𑄟𑄳𑄦𑄖𑄴𑄧𑄢𑄴 𑄊𑄪𑄠𑄮𑄌𑄬𑄣𑄳𑄠𑄢𑄬 𑄇𑄧𑄚𑄧 𑄇𑄧𑄙𑄠𑄴 𑄝𑄪𑄏𑄬𑄭 𑄚𑄧 𑄛𑄢𑄨 𑄖 𑄟
𑄥𑄧𑄢𑄴𑄉𑄧𑄟𑄢𑄡𑄬𑄭𑄠𑄬 𑄍𑄧𑄞𑄬𑄭𑄠𑄮𑄢𑄴 𑄇𑄧𑄙 𑄇𑄰𑄱 𑄥𑄪𑄚𑄬𑄣𑄧𑅁 𑄖 𑄟𑄖𑄴𑄪𑄚𑄴 𑄍𑄧𑄞𑄬𑄭𑄠𑄮𑄢𑄴 𑄥𑄧𑄢𑄴𑄉𑄧𑄟𑄢 𑄡𑄬𑄭 𑄟𑄧𑄢𑄨 𑄡𑄚𑄢𑄴 𑄇𑄧𑄙 𑄥𑄪𑄚𑄨 𑄖𑄬-𑄃𑄮 𑄣𑄧𑄉𑄧𑄖𑄴
𑄖𑄧𑄉𑄧𑄖𑄴 𑄇𑄰𑄱 𑄃𑄪𑄘𑄨𑄣𑄮, 𑄟, 𑄟𑄭𑄪 𑄟𑄧𑄢𑄴 𑄍𑄧𑄞𑄬𑄭𑄠𑄮𑄢𑄬 𑄎𑄨𑄠𑄬𑄭 𑄖𑄪𑄣𑄨 𑄃𑄚𑄨𑄟𑄴𑄝𑄰𑄱𑅁 𑄛𑄮𑄝𑄮𑄢𑄴 𑄇𑄧𑄙 𑄥𑄪𑄚𑄨 𑄖 𑄟 𑄘𑄮𑄦𑄭 𑄘𑄨𑄝𑄮 𑄛𑄢 𑄟𑄚 𑄉𑄧𑄢
𑄙𑄧𑄢𑄨𑄣𑄮𑅁 𑄖𑄬 𑄇𑄧𑄣𑄧, 𑄚𑄢𑄬, 𑄚𑄢𑄬 𑄛𑄪𑄖𑄴, 𑄥𑄬𑄙𑄮𑄇𑄳𑄠 𑄇𑄧𑄙 𑄚𑄧 𑄇𑄮𑄌𑄴𑅁 𑄖𑄧𑄢𑄴 𑄍𑄧𑄞𑄬𑄭 𑄟𑄮𑄌𑄴𑄮𑄚𑄴𑄘𑄰𑄱 𑄟𑄮𑄌𑄴𑄮𑄚𑄴𑄘𑄰𑄱, 𑄖𑄭𑄪 𑄥𑄨𑄠𑄚𑄴 𑄚𑄁 𑄚𑄧
𑄦𑄨𑄚𑄨𑄌𑄴𑅁 𑄖𑄭𑄪 𑄦𑄧𑄣𑄬𑄘𑄬 𑄞𑄧𑄉𑄧𑄝𑄚𑄬 𑄘𑄳𑄠 𑄃𑄬𑄇𑄴𑄮 𑄉𑄧𑄢𑄨 𑄚𑄮𑄚𑄬𑄠𑄬 𑄛𑄮, 𑄟𑄧𑄢𑄴 𑄥𑄮𑄚 𑄟𑄚𑄬𑄇𑄴𑅁 𑄖𑄪𑄠𑄮 𑄡𑄧𑄚𑄨 𑄥𑄧𑄢𑄴𑄉𑄧𑄟𑄢 𑄡𑄬𑄭 𑄛𑄧𑄢𑄚𑄴
𑄦𑄢𑄌𑄴𑄌𑄰𑄱𑄘𑄬 𑄦𑄧𑄠𑄴, 𑄥𑄣𑄬𑄚𑄴 𑄇𑄢𑄬 𑄚𑄨𑄚𑄬𑄭 𑄟𑄭𑄪 𑄝𑄎𑄨 𑄗𑄬𑄟𑄴𑅁 𑄚𑄧 𑄡𑄬𑄌𑄴 𑄢𑄬 𑄛𑄪𑄖𑄴, 𑄚𑄧 𑄡𑄬𑄌𑄴𑅁 𑄊𑄪𑄠𑄮𑄌𑄬𑄣𑄳𑄠 𑄟𑄳𑄦𑄖𑄴𑄧𑄢𑄴 𑄇𑄧𑄚𑄧 𑄇𑄧𑄙 𑄚𑄧
𑄥𑄪𑄚𑄨𑄣𑄮𑅁 𑄖𑄬 𑄃𑄬𑄇𑄴𑄘𑄨𑄚𑄴 𑄎𑄬𑄌𑄬𑄴𑄖𑄴 𑄉𑄧𑄢𑄨 𑄥𑄧𑄢𑄴𑄉𑄧𑄝𑄮𑄢𑄴 𑄃𑄪𑄘𑄨𑄌𑄳𑄠 𑄢𑄧𑄃𑄮𑄚 𑄘𑄨𑄣𑄮𑅁</p>

<p>𑄡𑄘𑄬 𑄡𑄘𑄬 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨-𑄃𑄮 𑄇𑄬𑄢𑄬𑄖𑄴 𑄇𑄝𑄨𑄠𑄬, 𑄇𑄪𑄣𑄮 𑄝𑄪𑄚𑄨𑄠𑄬, 𑄙𑄧 𑄇𑄝𑄨𑄠𑄬 𑄃 𑄢𑄪𑄇𑄴 𑄇𑄝𑄨𑄠𑄬𑄉𑄪𑄚𑄴 𑄣𑄉𑄧𑄖𑄴 𑄛𑄬𑄣𑄧𑅁
𑄛𑄧𑄖𑄴𑄨𑄘𑄉𑄨𑄢𑄬 𑄖𑄬 𑄖𑄢𑄢𑄴 𑄦𑄮𑄎𑄬𑄠𑄬 𑄇𑄟𑄚𑄨 𑄏𑄪𑄢𑄪𑄖𑄴 𑄏𑄪𑄢𑄪𑄖𑄴 𑄉𑄧𑄢𑄨 𑄘𑄨𑄣𑄮𑅁 𑄝𑄬𑄊𑄬 𑄖𑄢𑄬 𑄙𑄧𑄚𑄳𑄠𑄧 𑄙𑄧𑄚𑄳𑄠𑄧 𑄉𑄧𑄢𑄨𑄣𑄇𑄴𑅁 𑄃 𑄥𑄧𑄢𑄴𑄉𑄧 𑄦𑄬𑄢
𑄥𑄢 𑄘𑄨𑄣𑄇𑄴𑅁 𑄍𑄧𑄠𑄴𑄘𑄨𑄚𑄮𑄢𑄴 𑄘𑄨𑄏𑄬𑄖𑄴 𑄖𑄬 𑄣𑄪𑄋𑄨𑄣𑄮𑄉𑄰𑄱 𑄥𑄬𑄭 𑄘𑄬𑄚𑄧𑄝𑄪𑄢𑄨 𑄊𑄧𑄢𑄧𑄖𑄴𑅁 𑄖𑄬-𑄃𑄮 𑄥𑄨𑄠𑄮𑄖𑄴 𑄥𑄬 𑄢𑄬𑄖𑄴𑄮𑄖𑄳𑄠𑄠𑄴 𑄃𑄥𑄳𑄢𑄧𑄠𑄴 𑄣𑄧𑄣𑄧𑄉𑄰𑄱𑅁 𑄖𑄬
𑄟𑄳𑄦𑄖𑄴𑄧𑄢𑄴 𑄝𑄪𑄢𑄨𑄢𑄴 𑄙𑄧𑄇𑄴𑄇𑄚𑄴 𑄘𑄬𑄚𑄬𑄭 𑄝𑄬𑄇𑄴 𑄝𑄪𑄏𑄨𑄣𑄮𑅁 𑄥𑄨𑄠𑄬𑄚𑄬 𑄖𑄬 𑄖 𑄙𑄟𑄚𑄴 𑄛𑄨𑄙𑄨𑄖𑄴𑄧𑄣𑄬 𑄉𑄧𑄢𑄨 𑄊𑄪𑄟𑄴 𑄉𑄬𑄣𑄧𑅁 𑄝𑄪𑄢𑄨 𑄉𑄮𑄘 𑄢𑄬𑄖𑄴𑄮 𑄈𑄧𑄎𑄧𑄇𑄴
𑄈𑄧𑄎𑄧𑄇𑄴 𑄉𑄧𑄢𑄨𑄚𑄬𑄭-𑄃𑄮 𑄊𑄪𑄠𑄮𑄌𑄬𑄣𑄳𑄠𑄢𑄴 𑄙𑄟𑄚𑄴 𑄣𑄨𑄦𑄬𑄭 𑄘𑄨𑄝𑄢𑄴 𑄞𑄧 𑄚𑄧 𑄛𑄬𑄣𑄧𑅁 𑄥𑄨𑄠𑄬𑄚𑄬 𑄝𑄬𑄚𑄳𑄠 𑄊𑄪𑄟𑄧𑄖𑄴𑄪𑄚𑄴 𑄃𑄪𑄘𑄨𑄣𑄬 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑄢𑄬
𑄇𑄧𑄣𑄧, 𑄃𑄮 𑄚𑄘𑄨𑄚𑄴, 𑄖𑄭𑄪 𑄥𑄰𑄱𑄚𑄴𑄮𑄥𑄢𑄴 𑄥𑄧𑄢𑄴𑄉𑄧𑄝𑄮𑄢𑄴 𑄦𑄘𑄧𑄖𑄴 𑄛𑄧𑄢𑄚𑄚𑄴 𑄚𑄧 𑄦𑄢𑄬𑄌𑄴𑄌𑄰𑄱𑅁 𑄊𑄧𑄢𑄧𑄖𑄴 𑄜𑄨𑄢𑄨 𑄡𑄉𑄰𑄱𑅁 𑄃𑄉𑄬𑄘𑄨 𑄝𑄬𑄉𑄨𑄘𑄮 𑄝𑄧𑄣𑄨𑄠𑄬
𑄥𑄧𑄢𑄴𑄉𑄧𑄝𑄮𑄢𑄴 𑄦𑄘𑄧𑄖𑄴 𑄛𑄧𑄢𑄚𑄴 𑄦𑄢𑄬𑄠𑄮𑄚𑄴𑄘𑄰𑄱𑅁 𑄖𑄢𑄢𑄬 𑄌𑄬𑄣𑄬 𑄖𑄭𑄪 𑄘𑄧 𑄃𑄬𑄏𑄧 𑄌𑄨𑄉𑄮𑄚𑄴𑄉𑄪𑄢𑄮𑅁 𑄟𑄧 𑄇𑄧𑄙𑄚𑄨 𑄙𑄧𑄢𑄨𑄌𑄴, 𑄖𑄭𑄪 𑄊𑄧𑄢𑄧𑄖𑄴 𑄜𑄨𑄢𑄨
𑄡𑄉𑄰𑄱𑅁</p>

<p>𑄝𑄪𑄢𑄨 𑄇𑄨𑄖𑄳𑄠𑄠𑄴 𑄞𑄋𑄧𑄚𑄴𑄘𑄨 𑄇𑄧𑄙 𑄇𑄧𑄢𑄴, 𑄊𑄪𑄠𑄮𑄌𑄬𑄣𑄳𑄠 𑄟𑄬𑄖𑄴 𑄛𑄠𑄴𑅁 𑄥𑄧𑄢𑄴𑄉𑄧𑄝𑄮 𑄃𑄏𑄧𑄣𑄬 𑄃𑄬 𑄘𑄬𑄚𑄴𑄝𑄪𑄢𑄨𑄢𑄴 𑄚𑄮𑄚𑄬𑄠𑄬 𑄛𑄮𑅁 𑄖 𑄛𑄮𑄝𑄮
𑄟𑄧𑄢𑄬 𑄞𑄨𑄣𑄨 𑄃𑄬 𑄝𑄝𑄧𑄖𑄳𑄠 𑄞𑄋𑄧𑄚𑄴𑄘𑄨 𑄇𑄧𑄙𑄨 𑄇𑄧𑄖𑄬𑄴𑅁 𑄖𑄬 𑄈𑄟𑄇𑄴𑄇𑄠𑄴 𑄇𑄨𑄠𑄌𑄴 𑄉𑄧𑄢𑄨 𑄛𑄌𑄴𑄏𑄳𑄠𑄬, 𑄃𑄬𑄝𑄢𑄧𑄖𑄴 𑄖 𑄛𑄮𑄝𑄮𑄢𑄴 𑄢𑄧𑄇𑄴𑄈 𑄚𑄬𑄭𑅁
𑄥𑄨𑄠𑄬𑄚𑄬 𑄖𑄬 𑄇𑄧𑄣𑄧, 𑄖𑄭𑄪 𑄟𑄧𑄖𑄳𑄠𑄠𑄴 𑄌𑄨𑄘𑄬 𑄉𑄧𑄢𑄨 𑄚𑄧 𑄘𑄨𑄌𑄴, 𑄇𑄧𑄝𑄣𑄧𑄖𑄴 𑄡𑄨𑄠𑄚𑄴 𑄗𑄠𑄴 𑄥𑄨𑄠𑄚𑄴 𑄦𑄧𑄝𑄧𑅁 𑄟𑄧𑄢𑄴 𑄡𑄧𑄚𑄨 𑄥𑄧𑄢𑄴𑄉𑄧𑄝𑄮𑄢𑄴 𑄦𑄘𑄧𑄖𑄴
𑄟𑄧𑄢𑄧𑄚𑄴 𑄣𑄬𑄊 𑄗𑄠𑄴, 𑄥𑄣𑄬𑄚𑄴 𑄟𑄧𑄢𑄨𑄟𑄴𑄝𑄰𑄱𑄘𑄬 𑄃𑄭𑅁 𑄃𑄬 𑄇𑄧𑄙𑄚𑄴 𑄇𑄰𑄱𑄚𑄬𑄭 𑄊𑄪𑄠𑄮𑄌𑄬𑄣𑄳𑄠 𑄖𑄢𑄴 𑄙𑄟𑄚𑄴 𑄙𑄧𑄢𑄨 𑄥𑄧𑄢𑄴𑄉𑄧𑄝𑄮 𑄗𑄠𑄴𑄘𑄬 𑄟𑄮𑄚𑄴𑄮𑄢𑄴 𑄇𑄨𑄖𑄳𑄠
𑄣𑄧𑄢𑄴 𑄘𑄨𑄣𑄮𑅁</p>

<p>𑄃𑄬𑄇𑄴 𑄘𑄨𑄞𑄮𑄢𑄴 𑄦𑄘𑄨𑄚𑄬𑄭 𑄊𑄪𑄠𑄮𑄌𑄬𑄣𑄳𑄠 𑄟𑄮𑄚𑄴𑄮 𑄉𑄮𑄢𑄖𑄴 𑄣𑄪𑄋𑄨𑄣𑄮𑄉𑄰𑄱𑅁 𑄃 𑄃𑄬𑄇𑄴 𑄎𑄨𑄢𑄚𑄴 𑄦𑄘𑄨𑄚𑄬𑄭 𑄝𑄬𑄣𑄴 𑄦𑄣𑄧𑄚𑄴𑄘𑄨𑄖𑄴 𑄖𑄬 𑄣𑄪𑄋𑄨𑄣𑄮𑄉𑄰𑄱
𑄥𑄧𑄢𑄴𑄉𑄧𑄝𑄮𑄢𑄴 𑄈𑄖𑄴𑄖𑄚𑄧𑄢𑄴 𑄘𑄮𑄢𑄧𑄖𑄴𑅁 𑄊𑄪𑄠𑄮𑄌𑄬𑄣𑄳𑄠 𑄣𑄪𑄋𑄨𑄟𑄧𑄖𑄴𑄧𑄚𑄴 𑄥𑄧𑄢𑄴𑄉𑄧𑄝𑄮 𑄗𑄚𑄴 𑄛𑄬𑄠𑄳𑄠𑄬, 𑄈𑄟𑄇𑄴𑄇𑄠𑄴 𑄃𑄉𑄖𑄳𑄠 𑄃𑄬𑄇𑄴 𑄃𑄧𑄎𑄧𑄁𑄌𑄧𑄁 𑄝𑄧𑄣𑄨
𑄃𑄬𑄏𑄬𑄢𑄴𑅁 𑄖𑄬 𑄟𑄘𑄨 𑄉𑄨𑄢𑄴𑄉𑄨𑄢𑄠𑄴 𑄥𑄧𑄁 𑄉𑄧𑄢𑄨 𑄥𑄮𑄎𑄬𑄭 𑄃𑄪𑄘𑄨𑄣𑄮𑅁 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨 𑄖𑄢𑄴 𑄙𑄟𑄚𑄴 𑄃𑄪𑄞𑄮 𑄉𑄧𑄢𑄨 𑄉𑄖𑄴𑄮 𑄞𑄨𑄘𑄨𑄢𑄬 𑄥𑄧𑄟
𑄙𑄧𑄢𑄨𑄣𑄮𑄉𑄰𑄱𑅁 𑄇𑄪𑄘𑄴𑄫𑄢𑄴 𑄗𑄨𑄠𑄬 𑄗𑄨𑄠𑄬 𑄦𑄘𑄨 𑄡𑄬𑄭 𑄖𑄬 𑄣𑄉𑄧𑄖𑄴 𑄛𑄬𑄣𑄧𑄉𑄰𑄱 𑄌𑄨𑄝𑄬𑄌𑄨𑄛𑄳𑄠 𑄝𑄟𑄚𑄴𑅁 𑄥𑄨𑄠𑄚𑄴 𑄖𑄬 𑄉𑄪𑄎𑄮𑄁 𑄉𑄪𑄎𑄮𑄁 𑄉𑄧𑄢𑄨 𑄦𑄘𑄨 𑄡𑄬𑄭
𑄣𑄪𑄋𑄨𑄣𑄮𑄉𑄰𑄱 𑄟𑄬𑄣𑄇𑄴 𑄎𑄉𑄚𑄧𑄖𑄴𑅁 𑄥𑄨𑄠𑄚𑄴 𑄡𑄬𑄟𑄬𑄚𑄴 𑄘𑄋𑄧𑄢𑄴 𑄃𑄬𑄇𑄴𑄮 𑄈𑄪𑄣𑄪𑄁𑅁 𑄖𑄬 𑄥𑄧𑄘𑄧𑄉𑄧𑄖𑄴 𑄘𑄬𑄣𑄧 𑄥𑄧𑄢𑄴𑄉𑄧𑄝𑄮𑄢𑄬𑅁 𑄖 𑄟𑄪𑄈𑄳𑄠 𑄦 𑄉𑄧𑄢𑄨
𑄃𑄬𑄏𑄬𑄢𑄴𑅁 𑄖𑄢𑄴 𑄌𑄮𑄊𑄬 𑄟𑄪𑄠𑄰𑄱 𑄃𑄉𑄪𑄚𑄴 𑄈𑄬𑄣𑄬𑅁 𑄊𑄪𑄠𑄮𑄌𑄬𑄣𑄳𑄠 𑄖 𑄌𑄨𑄟𑄴𑄌𑄨𑄟𑄳𑄠 𑄙𑄟𑄚𑄴 𑄘𑄧𑄢𑄧 𑄉𑄧𑄢𑄨 𑄙𑄧𑄢𑄨𑄣𑄧𑅁 𑄥𑄧𑄢𑄴𑄉𑄧𑄝𑄮 𑄡𑄬𑄭 𑄖𑄢𑄬 𑄖𑄢𑄴
𑄣𑄬𑄎𑄴𑄌𑄚𑄴𑄘𑄰𑄱 𑄎𑄝𑄬𑄘𑄬𑄭 𑄙𑄧𑄢𑄨𑄝𑄢𑄴 𑄌𑄬𑄣𑄧, 𑄖𑄬 𑄣𑄬𑄎𑄴𑄌𑄚𑄴 𑄖𑄉𑄨 𑄘𑄨𑄣𑄧 𑄃𑄬𑄇𑄴 𑄇𑄪𑄛𑄴𑅁 𑄃𑄬𑄇𑄴 𑄇𑄪𑄝𑄮𑄖𑄴 𑄥𑄧𑄢𑄴𑄉𑄧𑄝𑄮 𑄣𑄬𑄎𑄴𑄌𑄚𑄴 𑄇𑄝 𑄉𑄬𑄣𑄧𑅁 𑄥𑄬
𑄎𑄬𑄢𑄬 𑄥𑄧𑄢𑄴𑄉𑄧𑄝𑄮 𑄖𑄢𑄬 𑄦 𑄉𑄧𑄢𑄨𑄚𑄬𑄭 𑄉𑄨𑄣𑄨𑄝𑄢𑄴 𑄞𑄧 𑄖𑄪𑄣𑄨𑄣𑄮𑅁 𑄊𑄪𑄠𑄮𑄌𑄬𑄣𑄳𑄠 𑄖 𑄙𑄟𑄉𑄚𑄴 𑄥𑄧𑄢𑄴𑄉𑄧𑄝𑄮𑄢𑄴 𑄜𑄉𑄉𑄚𑄴 𑄖𑄉𑄨𑄚𑄬𑄭 𑄛𑄘𑄍𑄳𑄠 𑄉𑄧𑄢𑄨
𑄛𑄘𑄬𑄭 𑄢𑄧𑄣𑄧𑅁 𑄥𑄧𑄢𑄴𑄉𑄧𑄝𑄮 𑄡𑄬𑄙𑄧𑄇𑄴 𑄖𑄢𑄬 𑄉𑄨𑄣𑄬, 𑄜𑄉𑄉𑄚𑄴 𑄥𑄬𑄙𑄧𑄇𑄴 𑄇𑄝 𑄡𑄠𑄴𑅁 𑄖𑄮 𑄥𑄧𑄢𑄴𑄉𑄧𑄝𑄮 𑄉𑄨𑄣𑄚 𑄦𑄬𑄝 𑄚𑄧 𑄘𑄬𑅁 𑄉𑄨𑄣𑄧𑄘𑄬 𑄉𑄨𑄣𑄧𑄘𑄬
𑄊𑄪𑄠𑄮𑄌𑄬𑄣𑄳𑄠𑄢𑄬 𑄖 𑄛𑄬𑄘𑄧𑄖𑄴 𑄞𑄮𑄢𑄬𑄣𑄧𑄉𑄰𑄱𑅁 𑄃𑄨𑄚𑄴𑄘𑄨 𑄙𑄟𑄚𑄧𑄖𑄴 𑄇𑄝 𑄡𑄬𑄭 𑄥𑄧𑄢𑄴𑄉𑄧𑄝𑄮 𑄃𑄬𑄇𑄴 𑄥𑄧𑄟𑄧𑄠𑄴 𑄞𑄪𑄘𑄪𑄟𑄴 𑄉𑄧𑄢𑄨 𑄟𑄘𑄨𑄖𑄴 𑄃𑄎𑄬𑄢𑄬𑄭 𑄛𑄧𑄣𑄴𑄧𑅁 𑄃
𑄌𑄖𑄴𑄖𑄘𑄬 𑄌𑄖𑄴𑄖𑄘𑄬 𑄟𑄧𑄢𑄨 𑄉𑄬𑄣𑄧𑅁 𑄊𑄪𑄠𑄮𑄌𑄬𑄣𑄳𑄠 𑄥𑄧𑄢𑄴𑄉𑄧𑄝𑄮 𑄛𑄬𑄘𑄧𑄖𑄴𑄪𑄚𑄴 𑄝𑄬𑄉𑄨𑄘𑄮 𑄦𑄢𑄴𑄇𑄧𑄢 𑄚𑄳𑄦𑄨𑄉𑄨𑄣𑄬𑄣𑄧𑅁 𑄥𑄨𑄖𑄴𑄪𑄚𑄴 𑄖𑄬 𑄌𑄨𑄚𑄨 𑄌𑄨𑄚𑄨 𑄖𑄢𑄴
𑄍𑄧𑄞𑄬𑄠𑄮𑄢𑄴 𑄦𑄢𑄪𑄚𑄴 𑄗𑄪𑄝𑄬𑄣𑄧𑄉𑄨𑅁 𑄎𑄬𑄢𑄬𑄘𑄨 𑄟𑄧𑄚𑄴𑄘𑄧𑄢𑄴 𑄎𑄧𑄝𑄨 𑄎𑄧𑄝𑄨 𑄖𑄢𑄢𑄬 𑄝𑄎𑄬𑄭 𑄖𑄪𑄣𑄨𑄣𑄮𑅁 𑄖𑄢 𑄝𑄎𑄨 𑄃𑄪𑄘𑄨𑄚𑄬𑄭 𑄘𑄧 𑄌𑄧𑄇𑄴𑄧𑄝𑄧𑄇𑄴𑄧𑅁 𑄖𑄢𑄢𑄴
𑄡𑄬𑄟𑄬𑄚𑄴 𑄟𑄧𑄚𑄬 𑄦𑄧𑄣𑄧 𑄃𑄨𑄇𑄴𑄨𑄚𑄬 𑄖𑄢 𑄊𑄪𑄟𑄮𑄖𑄴𑄪𑄚𑄴 𑄎𑄉𑄨 𑄃𑄪𑄖𑄴𑄮𑄚𑄴𑅁 𑄖𑄢 𑄛𑄬𑄑𑄴 𑄌𑄨𑄌𑄳𑄠 𑄉𑄧𑄢𑄨 𑄥𑄧𑄢𑄴𑄉𑄧𑄝𑄮𑄢𑄬 𑄘𑄬𑄭 𑄃𑄪𑄉𑄪𑄢𑄨 𑄃𑄪𑄘𑄨𑄣𑄇𑄴𑅁 𑄃𑄨𑄠𑄚𑄴
𑄇𑄨𑄋𑄨𑄢𑄨 𑄇𑄨 𑄦𑄧𑄣𑄧, 𑄖𑄢 𑄞𑄝𑄨 𑄚𑄧 𑄛𑄢𑄧𑄚𑄴𑅁 𑄊𑄪𑄠𑄮𑄌𑄬𑄣𑄳𑄠 𑄖𑄢 𑄃𑄨𑄙𑄪 𑄚𑄨𑄎𑄧𑄢𑄴 𑄌𑄨𑄚𑄴 𑄘𑄨𑄣𑄧𑅁 𑄃 𑄇𑄧𑄣𑄧, 𑄖𑄬𑄭 𑄖𑄢𑄢𑄬 𑄎𑄨𑄠𑄬𑄭 𑄖𑄪𑄣𑄬𑄴𑄉𑄨𑅁
𑄝𑄬𑄇𑄴 𑄥𑄪𑄚𑄨𑄚𑄬𑄭 𑄍𑄧𑄞𑄬𑄭𑄠𑄬 𑄃𑄟𑄳𑄦𑄧𑄉𑄧𑄢𑄴 𑄃𑄪𑄉𑄪𑄢𑄬 𑄌𑄮𑄘𑄪 𑄦𑄧𑄣𑄇𑄴𑅁</p>

<p>𑄊𑄪𑄠𑄮𑄌𑄬𑄣𑄳𑄠 𑄥𑄧𑄟𑄧𑄖𑄴 𑄃𑄬𑄝𑄢𑄧𑄖𑄴 𑄖𑄢 𑄦𑄧𑄣𑄇𑄴 𑄥𑄖𑄴 𑄞𑄬𑄭𑅁 𑄥𑄖𑄴 𑄞𑄬𑄭𑄠𑄬 𑄥𑄧𑄢𑄴𑄉𑄧𑄝𑄮𑄢𑄬 𑄇𑄝𑄨𑄇𑄪𑄘𑄨 𑄡𑄬 𑄡𑄬𑄖𑄴𑄧𑄟𑄚𑄴 𑄎𑄨𑄚𑄮𑄚𑄴 𑄥𑄧𑄢𑄴𑄉𑄧𑄦𑄬𑄢
𑄝𑄪𑄉𑄨 𑄣𑄧𑄣𑄇𑄴𑅁 𑄜𑄨𑄢𑄴𑄖𑄬 𑄖𑄢 𑄥𑄬𑄭 𑄘𑄬𑄚𑄴𑄝𑄪𑄢𑄨𑄢𑄴 𑄊𑄧𑄢𑄧𑄘𑄨 𑄉𑄧𑄢𑄨 𑄜𑄨𑄢𑄨𑄣𑄇𑄴𑅁 𑄟𑄳𑄦𑄖𑄴𑄧𑄢𑄴 𑄖𑄢𑄬 𑄊𑄧𑄢𑄧𑄖𑄴 𑄚𑄧 𑄘𑄬𑄣𑄇𑄴𑅁 𑄛𑄧𑄙𑄧𑄖𑄴 𑄝𑄘𑄴𑄝𑄉𑄨
𑄢𑄪𑄇𑄴 𑄇𑄝𑄨𑄠𑄬, 𑄇𑄪𑄣𑄮𑄝𑄪𑄚𑄨𑄠𑄬, 𑄙𑄧 𑄇𑄝𑄨𑄠𑄬, 𑄚𑄧 𑄑𑄚𑄨𑄠𑄬 𑄝𑄬𑄉𑄧𑄢𑄬 𑄃𑄬𑄖𑄴𑄪𑄇𑄴 𑄃𑄬𑄖𑄴𑄪𑄇𑄴 𑄥𑄧𑄢𑄴𑄉𑄧 𑄦𑄬𑄢 𑄘𑄨 𑄃𑄬𑄣𑄇𑄴𑅁</p>

<p>𑄃𑄬𑄇𑄴 𑄥𑄧𑄟𑄢𑄬 𑄃𑄬𑄖𑄬𑄴 𑄛𑄧𑄙𑄧𑄖𑄴 𑄍𑄧𑄞𑄬𑄠𑄬 𑄟𑄧𑄚𑄬 𑄟𑄧𑄚𑄬 𑄇𑄪𑄖𑄳𑄠𑄢𑄨 𑄖𑄪𑄣𑄨𑄣𑄇𑄴𑅁 𑄖𑄢 𑄘𑄬𑄣𑄇𑄬𑄴 𑄛𑄧𑄙𑄬 𑄛𑄧𑄙𑄬 𑄝𑄬𑄉𑄬 𑄊𑄪𑄠𑄮𑄌𑄬𑄣𑄳𑄠𑄢𑄬 𑄝𑄃𑄨𑄚𑄨
𑄉𑄧𑄢𑄧𑄚𑄴 𑄃 𑄟𑄚𑄴 𑄉𑄧𑄢𑄧𑄚𑄴𑅁 𑄖𑄢𑄢𑄬 𑄇𑄨𑄃𑄮𑄎𑄧𑄚𑄬 𑄟𑄘𑄬𑄘𑄇𑄴𑄃𑄮 𑄚𑄧 𑄌𑄚𑄴𑅁 𑄥𑄨𑄠𑄬𑄚𑄬 𑄖𑄢 𑄛𑄧𑄙𑄧𑄖𑄴 𑄊𑄪𑄠𑄮𑄌𑄬𑄣𑄳𑄠𑄖𑄴𑄪𑄚𑄴 𑄌𑄪𑄢𑄴 𑄉𑄧𑄢𑄨 𑄖𑄬𑄟𑄴𑄟𑄁
𑄉𑄧𑄢𑄨𑄣𑄇𑄴, 𑄖𑄢𑄬 𑄃𑄙𑄛𑄧𑄙𑄧𑄖𑄴 𑄡𑄨𑄋𑄨𑄢𑄨 𑄥𑄨𑄋𑄨𑄢𑄨 𑄟𑄢𑄬𑄭 𑄜𑄬𑄣𑄬𑄝𑄇𑄴𑅁 𑄖𑄬𑄟𑄴𑄟𑄁 𑄟𑄧𑄎𑄨𑄟𑄴 𑄖𑄢 𑄃𑄙 𑄛𑄧𑄙𑄧𑄖𑄴 𑄎𑄨𑄢𑄬𑄣𑄇𑄴𑅁 𑄥𑄨𑄖𑄴𑄪𑄚𑄴 𑄖𑄢
𑄊𑄧𑄢𑄚𑄴 𑄃𑄬𑄇𑄴𑄘𑄨𑄚𑄧𑄢𑄴 𑄛𑄧𑄗𑄴𑅁 𑄃𑄬 𑄎𑄉𑄚𑄧𑄖𑄴 𑄃𑄬𑄇𑄴𑄮 𑄘𑄋𑄧𑄢𑄴 𑄥𑄨𑄣𑄴𑄮 𑄉𑄖𑄴 𑄃𑄊𑄬𑅁 𑄍𑄧𑄞𑄬𑄭𑄠𑄬 𑄉𑄖𑄴𑄮 𑄘𑄬𑄊𑄬𑄭𑄘𑄨 𑄇𑄧𑄚𑄴𑄘𑄬—𑄣𑄧𑄇𑄴𑄧, 𑄈𑄧𑄝𑄧𑄢𑄴 𑄛𑄌𑄴
𑄚𑄨, 𑄃𑄬 𑄉𑄖𑄴𑄮𑄖𑄴 𑄞𑄨𑄣𑄬 𑄝𑄬𑄦𑄣𑄴 𑄥𑄮𑄚 𑄛𑄠𑄴𑄘𑄳𑄠𑅁 𑄟𑄳𑄦𑄖𑄴𑄧𑄢𑄴 𑄃𑄨𑄠𑄮𑄖𑄴 𑄟𑄚𑄳𑄠 𑄥𑄮𑄟𑄬𑄘𑄇𑄴 𑄓𑄧𑄢𑄚𑄴𑅁 𑄖𑄭𑄪 𑄘𑄧 𑄝𑄧𑄣𑄨, 𑄚𑄧 𑄓𑄧𑄢𑄌𑄴𑅁
𑄃𑄨𑄠𑄮𑄖𑄴 𑄥𑄮𑄟𑄬𑄚𑄬𑄭 𑄇𑄨𑄏𑄪 𑄥𑄮𑄚𑄘𑄚 𑄉𑄮𑄉𑄬𑄭 𑄃𑄚𑄨 𑄛𑄢𑄨𑄝𑄬 𑄚𑄨? 𑄊𑄪𑄠𑄮𑄌𑄬𑄣𑄳𑄠 𑄇𑄧𑄣𑄧, 𑄈𑄟𑄇𑄴𑄇𑄠𑄴 𑄖𑄪𑄟𑄨 𑄇𑄧𑄣𑄬 𑄥𑄮𑄟𑄬𑄟𑄴𑄝𑄰𑄱𑄘𑄬 𑄃𑄭𑅁 𑄇𑄧𑄙𑄬 𑄇𑄧𑄙𑄬
𑄖𑄬 𑄉𑄖𑄴𑄮 𑄞𑄨𑄘𑄨𑄢𑄬 𑄙𑄟 𑄙𑄧𑄢𑄨 𑄥𑄮𑄟𑄬𑄣𑄧𑄉𑄰𑄱𑅁 𑄍𑄧𑄞𑄬𑄭𑄠𑄬 𑄌𑄚𑄴𑄘𑄬 𑄃𑄬𑄝𑄢𑄧𑄖𑄴 𑄎𑄪 𑄊𑄪𑄠𑄮𑄌𑄬𑄣𑄳𑄠𑄢𑄬 𑄟𑄢𑄨𑄝𑄢𑄴𑅁 𑄖𑄢 𑄖𑄧𑄢𑄖𑄋𑄧𑄢𑄨 𑄙𑄧𑄢𑄙𑄧𑄌𑄳𑄠
𑄉𑄧𑄢𑄨 𑄘𑄋𑄧𑄢𑄴 𑄃𑄬𑄇𑄴𑄮 𑄥𑄨𑄣𑄴 𑄖𑄮𑄉𑄬𑄭 𑄃𑄚𑄨 𑄉𑄖𑄴𑄮𑄢𑄴 𑄘𑄮𑄢𑄚𑄴 𑄚𑄘𑄨 𑄘𑄨𑄣𑄇𑄴𑅁 𑄃 𑄘𑄋𑄧𑄢𑄴 𑄘𑄋𑄧𑄢𑄴 𑄉𑄌𑄴 𑄇𑄝𑄨 𑄃𑄚𑄨 𑄥𑄨𑄣𑄴𑄮𑄢𑄬 𑄝𑄢𑄬𑄖𑄴𑄪𑄚𑄴 𑄗𑄧𑄇𑄴
𑄘𑄨𑄣𑄇𑄴𑄨 𑄘𑄧𑄢𑄧𑄟𑄧𑄢𑄧 𑄉𑄧𑄢𑄨 𑄡𑄬𑄚𑄴 𑄦𑄧𑄘𑄁𑄥𑄨𑄇𑄴 𑄊𑄪𑄠𑄮𑄌𑄬𑄣𑄳𑄠 𑄥𑄨𑄣𑄴𑄮 𑄒𑄬𑄣𑄨 𑄚𑄳𑄦𑄨𑄉𑄨𑄣𑄨 𑄚𑄧 𑄛𑄢𑄬𑅁 𑄖𑄢 𑄞𑄝𑄨𑄣𑄇𑄴 𑄊𑄪𑄠𑄮𑄌𑄬𑄣𑄳𑄠 𑄃𑄢𑄴 𑄇𑄧𑄚𑄧𑄘𑄨𑄚𑄴
𑄃𑄨𑄠𑄧𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨 𑄚𑄧 𑄛𑄢𑄨𑄝𑄮𑅁 𑄃𑄨𑄠𑄮𑄖𑄴 𑄖𑄬 𑄟𑄧𑄢𑄨 𑄡𑄬𑄝𑄧𑅁 𑄖𑄢 𑄍𑄧𑄞𑄬𑄭𑄠𑄬 𑄚𑄨𑄌𑄨𑄘𑄬 𑄦𑄧𑄣𑄇𑄴 𑄃 𑄈𑄪𑄎𑄨𑄟𑄧𑄚𑄬 𑄊𑄧𑄢𑄧𑄖𑄴 𑄜𑄨𑄢𑄨
𑄉𑄬𑄣𑄇𑄴𑅁</p>

<p>𑄍𑄧𑄞𑄬𑄠𑄬 𑄊𑄧𑄢𑄧𑄖𑄴 𑄜𑄨𑄢𑄨𑄚𑄬𑄭 𑄖𑄢𑄢𑄴 𑄟𑄝𑄮𑄢𑄬 𑄇𑄧𑄣𑄇𑄬𑄴, 𑄊𑄪𑄠𑄮𑄌𑄬𑄣𑄳𑄠 𑄞𑄨𑄣𑄨 𑄇𑄢𑄧𑄢𑄬 𑄖𑄢 𑄣𑄉𑄧𑄖𑄴 𑄚𑄧 𑄛𑄚𑄴𑅁 𑄖𑄢 𑄚𑄨𑄎𑄮 𑄈𑄬𑄟𑄬𑄘𑄝𑄧𑄣𑄬
𑄥𑄧𑄢𑄴𑄉𑄧𑄝𑄮𑄣𑄰𑄱 𑄣𑄢𑄬𑄭 𑄉𑄧𑄢𑄨 𑄖𑄢𑄬 𑄘𑄪𑄣𑄴 𑄉𑄧𑄌𑄳𑄠𑄧𑄚𑄴𑅁 𑄖𑄢 𑄟𑄝𑄮 𑄊𑄪𑄠𑄮𑄌𑄬𑄣𑄳𑄠𑄖𑄳𑄠𑄠𑄴 𑄙𑄪𑄚𑄴𑄘𑄪𑄇𑄴 𑄈𑄬𑄭 𑄈𑄬𑄭 𑄝𑄬𑄉𑄨𑄘𑄮 𑄇𑄚𑄨𑄣𑄮𑅁 𑄍𑄧𑄞𑄬𑄠𑄬 𑄝𑄬𑄇𑄴
𑄃𑄘𑄟𑄳𑄠𑄉𑄪𑄚𑄮𑄢𑄬 𑄓𑄉𑄨𑄚𑄬𑄭 𑄥𑄧𑄢𑄴𑄉𑄧𑄝𑄮 𑄇𑄨𑄋𑄨𑄢𑄨 𑄟𑄍𑄳𑄠𑄧𑄚𑄴, 𑄥𑄬 𑄇𑄧𑄙 𑄉𑄧𑄛𑄴 𑄘𑄨𑄣𑄇𑄴𑅁</p>

<p>𑄃𑄨𑄚𑄴𑄘𑄨 𑄞𑄣𑄧𑄇𑄴𑄧𑄚𑄴 𑄥𑄧𑄁 𑄉𑄖𑄴𑄮 𑄞𑄨𑄘𑄨𑄢𑄬 𑄥𑄮𑄚 𑄖𑄮𑄉𑄬𑄭 𑄇𑄨𑄌𑄴𑄪 𑄚𑄧 𑄛𑄬𑄭 𑄊𑄪𑄠𑄮𑄌𑄬𑄣𑄳𑄠 𑄜𑄨𑄢𑄨 𑄃𑄬𑄝𑄖𑄳𑄠𑄠𑄴 𑄡𑄧𑄇𑄬𑄴 𑄉𑄘𑄧𑄢𑄴 𑄘𑄮𑄢𑄧𑄖𑄴 𑄣𑄪𑄋𑄨𑄣𑄮𑄉𑄨,
𑄌𑄠𑄴𑄘𑄳𑄠 𑄉𑄖𑄴𑄮𑄢𑄴 𑄘𑄮𑄢𑄚𑄴 𑄝𑄢𑄬𑄖𑄴𑄪𑄚𑄴 𑄛𑄖𑄴𑄗𑄧𑄢𑄴 𑄘𑄨𑄚𑄬𑄭 𑄝𑄧𑄚𑄴 𑄉𑄧𑄢 𑄦𑄧𑄠𑄴𑄠𑄬𑅁 𑄃𑄨𑄠𑄚𑄴 𑄡𑄬 𑄖 𑄞𑄬𑄭𑄠𑄪𑄚𑄮𑄢𑄴 𑄇𑄧𑄢𑄴𑄟𑄧, 𑄖𑄬 𑄝𑄪𑄏𑄨𑄣𑄧𑅁 𑄖𑄬
𑄞𑄨𑄘𑄨𑄢𑄬𑄖𑄴𑄪𑄚𑄴 𑄒𑄬𑄣 𑄘𑄨𑄚𑄬𑄭 𑄛𑄖𑄴𑄗𑄧𑄢𑄴𑄝𑄮 𑄥𑄧𑄢𑄬𑄭 𑄘𑄨𑄣𑄮𑅁 𑄃 𑄞𑄨𑄘𑄨𑄢𑄬𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨 𑄃𑄬𑄣𑄧𑅁 𑄃𑄬𑄇𑄴𑄘𑄨𑄚𑄴 𑄎𑄬𑄢𑄬 𑄖𑄬 𑄊𑄧𑄢𑄧𑄖𑄴 𑄣𑄪𑄋𑄨𑄣𑄮𑄉𑄨𑅁 𑄖𑄢𑄬
𑄘𑄬𑄚𑄬𑄭 𑄝𑄬𑄉𑄬 𑄃𑄟𑄳𑄦𑄧𑄇𑄴𑅁 𑄍𑄧𑄞𑄬𑄠𑄬 𑄘𑄧 𑄃𑄟𑄧𑄉𑄧 𑄃𑄪𑄉𑄪𑄢𑄬 𑄌𑄮𑄘𑄪 𑄦𑄧𑄣𑄇𑄴𑅁 𑄖𑄢𑄢𑄴 𑄟 𑄥𑄧𑄟𑄬𑄖𑄴 𑄃𑄬𑄝𑄢𑄧𑄖𑄴 𑄝𑄬𑄉𑄬 𑄈𑄧𑄝𑄧𑄢𑄴 𑄛𑄬𑄣𑄇𑄴 𑄃𑄏𑄧𑄣𑄬
𑄥𑄧𑄢𑄴𑄉𑄧𑄝𑄮 𑄇𑄧𑄚𑄴𑄚 𑄟𑄌𑄴𑄍𑄳𑄠𑄬𑅁 𑄊𑄪𑄠𑄮𑄌𑄬𑄣𑄳𑄠 𑄜𑄨𑄢𑄨 𑄃𑄬𑄎𑄚𑄠𑄴 𑄖 𑄟 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨 𑄦𑄧𑄣𑄧𑅁</p>

<p>𑄥𑄧𑄢𑄴𑄉𑄧 𑄟𑄢𑄨𑄚𑄬𑄭 𑄊𑄧𑄢𑄧𑄖𑄴 𑄜𑄨𑄢𑄚𑄢𑄴 𑄎𑄬𑄢𑄬 𑄊𑄪𑄠𑄮𑄌𑄬𑄣𑄳𑄠 𑄘𑄬𑄣𑄧, 𑄖𑄢𑄴 𑄞𑄬𑄠𑄪𑄚𑄬 𑄖𑄢𑄬 𑄛𑄨𑄏𑄪𑄟𑄴 𑄉𑄧𑄢𑄧𑄚𑄴𑅁 𑄥𑄨𑄠𑄬𑄚𑄬 𑄖𑄬 𑄒𑄨𑄇𑄴 𑄉𑄧𑄢𑄨𑄣𑄮,
𑄖 𑄞𑄬𑄠𑄪𑄚𑄴 𑄊𑄧𑄢𑄧𑄖𑄴 𑄥𑄪𑄊𑄬 𑄗𑄘𑄮𑄇𑄴𑅁 𑄖𑄬 𑄖 𑄟𑄖𑄴𑄪𑄚𑄴 𑄃 𑄖 𑄞𑄬𑄠𑄪𑄚𑄮𑄖𑄴𑄪𑄚𑄴 𑄝𑄨𑄘𑄬𑄠𑄴 𑄚𑄨𑄚𑄬𑄭 𑄉𑄭 𑄉𑄭 𑄘𑄬𑄌𑄴 𑄞𑄧𑄋 𑄚𑄳𑄦𑄨𑄉𑄨𑄣𑄨𑄣𑄮𑅁</p>

<p>𑄛𑄧𑄗𑄴 𑄘𑄨𑄊𑄮𑄣𑄨 𑄦𑄘𑄨 𑄡𑄘𑄬 𑄡𑄘𑄬 𑄖𑄬 𑄃𑄬𑄇𑄴𑄘𑄨𑄚𑄴 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄊𑄧𑄘𑄧𑄚 𑄃𑄬𑄇𑄴𑄇𑄚𑄴 𑄘𑄬𑄣𑄧𑄉𑄰𑄱𑅁 𑄖𑄬 𑄘𑄬𑄣𑄧𑄘𑄬 : 𑄃𑄬𑄇𑄴𑄮 𑄃𑄧𑄎𑄧𑄁𑄌𑄧𑄁
𑄝𑄧𑄣𑄨 𑄥𑄖𑄴𑄖𑄚𑄴 𑄟𑄮𑄚𑄮𑄊𑄧𑄢𑄴 𑄛𑄪𑄚𑄮𑄖𑄴 𑄝𑄚𑄨 𑄢𑄚𑄳𑄠 𑄝𑄬𑄢𑄢𑄴 𑄃 𑄝𑄬𑄉𑄪𑄚𑄴 𑄟𑄧𑄢𑄨𑄌𑄴 𑄍𑄨𑄚𑄨 𑄍𑄨𑄚𑄨 𑄟𑄮𑄚𑄮𑄊𑄧𑄢𑄚𑄨 𑄞𑄧𑄢𑄢𑄴𑅁 𑄊𑄪𑄠𑄮𑄌𑄬𑄣𑄳𑄠 𑄃𑄬
𑄝𑄧𑄣𑄨𑄝𑄮 𑄟𑄪𑄎𑄪𑄋𑄬 𑄡𑄬𑄭 𑄗𑄨𑄠𑄬𑄣𑄧𑄉𑄰𑄱𑅁 𑄃 𑄖𑄢𑄬 𑄝𑄃𑄨𑄚𑄨 𑄉𑄧𑄢𑄨 𑄇𑄧𑄣𑄧, 𑄖𑄭𑄪 𑄘𑄧 𑄃𑄉𑄖𑄳𑄠 𑄃𑄧𑄎𑄧𑄁𑄌𑄧𑄁 𑄝𑄧𑄣𑄨! 𑄥𑄖𑄴𑄖𑄚𑄴 𑄟𑄮𑄚𑄮𑄊𑄧𑄢𑄴 𑄛𑄪𑄚𑄧𑄖𑄴 𑄝𑄚𑄨
𑄢𑄚𑄳𑄠 𑄝𑄬𑄢𑄧𑄢𑄴𑅁 𑄖𑄧 𑄚𑄋𑄚𑄴 𑄇𑄨? 𑄎𑄚𑄨 𑄛𑄢𑄧𑄁 𑄚𑄨? 𑄝𑄧𑄣𑄨𑄝𑄮 𑄎𑄧𑄝𑄝𑄴 𑄘𑄨𑄣𑄮 : 𑄝𑄧𑄣𑄨 𑄚𑄁 𑄘𑄨𑄚𑄬𑄭 𑄟𑄧𑄢𑄬 𑄇𑄨𑄖𑄳𑄠𑄠𑄴 𑄣𑄎𑄴 𑄘𑄮𑄢𑄴𑅁
𑄃𑄏𑄧𑄣𑄴 𑄝𑄧𑄣𑄨 𑄦𑄧𑄣𑄧𑄘𑄬 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑅁 𑄖𑄬 𑄥𑄧𑄢𑄴𑄉𑄧 𑄟𑄌𑄴𑄌𑄳𑄠𑄬𑄉𑄰𑄱𑅁 𑄃 𑄟𑄭𑄪 𑄦𑄧𑄣𑄪𑄁𑄉𑄬 𑄥𑄙𑄢𑄧𑄚𑄴 𑄃𑄬𑄇𑄴𑄎𑄧𑄚𑄴 𑄃𑄘𑄟𑄳𑄠 𑄝𑄧𑄣𑄨𑅁 𑄟𑄧
𑄚𑄋𑄚𑄴 𑄟𑄮𑄚𑄮𑄢𑄟𑄴𑅁 𑄊𑄪𑄠𑄮𑄌𑄬𑄣𑄳𑄠 𑄇𑄧𑄣𑄧, 𑄟𑄭𑄪 𑄘𑄬 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑅁 𑄥𑄪𑄚𑄨𑄚𑄬𑄭 𑄟𑄮𑄚𑄮𑄢𑄟𑄴 𑄖𑄧𑄢𑄖𑄋𑄧𑄢𑄨 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑄢𑄬 𑄥𑄣𑄟𑄴
𑄉𑄧𑄢𑄨𑄚𑄬𑄭 𑄇𑄧𑄣𑄧 : 𑄎𑄪, 𑄚𑄚𑄪 𑄎𑄪! 𑄖𑄧𑄢𑄬 𑄌𑄬𑄝𑄢𑄴 𑄙𑄢𑄌𑄴 𑄞𑄣𑄧𑄇𑄴𑄘𑄨𑄚𑄴 𑄙𑄧𑄢𑄨𑅁 𑄃𑄬𑄌𑄳𑄠 𑄖𑄧𑄢𑄬 𑄘𑄬𑄚𑄬𑄭 𑄎𑄨𑄁𑄇𑄚𑄨𑄉𑄚𑄴 𑄥𑄖𑄴𑄗𑄧𑄇𑄴 𑄦𑄧𑄣𑄧𑅁
𑄊𑄪𑄠𑄮𑄌𑄬𑄣𑄳𑄠 𑄇𑄧𑄣𑄧, 𑄟𑄭𑄪𑄃𑄮 𑄖𑄧 𑄙𑄧𑄇𑄳𑄠 𑄝𑄧𑄣𑄨𑄢𑄴 𑄘𑄬𑄊 𑄛𑄬𑄭 𑄞𑄢𑄨 𑄈𑄪𑄎𑄨 𑄦𑄧𑄣𑄪𑄁𑅁 𑄖𑄭𑄪 𑄇𑄪𑄙𑄪 𑄗𑄌𑄴? 𑄇𑄨 𑄇𑄟𑄴 𑄉𑄧𑄢𑄧𑄌𑄴? 𑄟𑄮𑄚𑄮𑄢𑄟𑄬 𑄇𑄧𑄣𑄧,
𑄟𑄧𑄢𑄴 𑄇𑄧𑄚𑄧 𑄊𑄧𑄢𑄴 𑄘𑄮𑄢𑄴 𑄚𑄬𑄭𑅁 𑄡𑄨𑄠𑄮𑄖𑄴 𑄢𑄬𑄖𑄴, 𑄥𑄨𑄠𑄮𑄖𑄴 𑄇𑄬𑄖𑄴𑅁 𑄟𑄮𑄚𑄬 𑄟𑄮𑄚𑄬 𑄝𑄬𑄉𑄪𑄚𑄴 𑄟𑄧𑄢𑄨𑄌𑄴 𑄖𑄮𑄉𑄁 𑄃 𑄥𑄨𑄠𑄪𑄚𑄴 𑄢𑄚𑄨 𑄈𑄁𑅁 𑄊𑄪𑄠𑄮𑄌𑄬𑄣𑄳𑄠
𑄇𑄧𑄣𑄧, 𑄖𑄭𑄪 𑄃𑄬𑄚𑄬 𑄉𑄭𑄉𑄭 𑄗𑄌𑄴 𑄡𑄧𑄇𑄬𑄴, 𑄥𑄣𑄬𑄚𑄴 𑄟𑄧 𑄣𑄧𑄉𑄬 𑄃𑄠𑄴 𑄚, 𑄘𑄬𑄌𑄴 𑄞𑄧𑄋𑄨𑄝𑄮𑄁𑄉𑄰𑄱𑅁 𑄟𑄮𑄚𑄮𑄢𑄟𑄬 𑄇𑄧𑄣𑄧, 𑄥𑄨𑄠𑄚𑄴 𑄘𑄧 𑄞𑄢𑄨 𑄘𑄮𑄣𑄴
𑄇𑄧𑄙𑅁 𑄖𑄧 𑄥𑄧𑄟𑄢𑄬 𑄘𑄬𑄌𑄴 𑄞𑄧𑄋𑄨 𑄛𑄬𑄣𑄬 𑄎𑄨𑄁𑄇𑄚𑄨𑄉𑄚𑄴 𑄟𑄧𑄢𑄴 𑄥𑄖𑄴𑄗𑄧𑄇𑄴 𑄦𑄧𑄝𑄧𑅁 𑄃𑄬 𑄇𑄧𑄙𑄚𑄴 𑄇𑄰𑄱 𑄟𑄧𑄖𑄴𑄧𑄚𑄴 𑄟𑄮𑄚𑄮𑄢𑄟𑄬 𑄖 𑄥𑄖𑄴𑄖𑄚𑄴 𑄟𑄮𑄚𑄮𑄊𑄧𑄢𑄴
𑄜𑄬𑄣𑄬𑄭 𑄊𑄪𑄠𑄮𑄌𑄬𑄣𑄳𑄠 𑄣𑄧𑄉𑄬 𑄘𑄬𑄌𑄴𑄞𑄧𑄋𑄚𑄨𑄖𑄴 𑄥𑄧𑄟𑄢𑄴 𑄦𑄧𑄣𑄧𑅁</p>

<p>𑄖𑄢 𑄘𑄨𑄎𑄧𑄚𑄬 𑄛𑄧𑄙𑄬 𑄛𑄧𑄙𑄬 𑄉𑄧𑄝𑄬 𑄥𑄧𑄝𑄬 𑄦𑄘𑄨 𑄡𑄘𑄬 𑄡𑄘𑄬 𑄃𑄙𑄛𑄧𑄙𑄧𑄖𑄴 𑄃𑄬𑄇𑄴𑄇𑄚𑄴 𑄃𑄌𑄧𑄚𑄧𑄇𑄴 𑄘𑄬𑄭 𑄘𑄳𑄠𑄧𑄎𑄧𑄚𑄬 𑄃𑄟𑄳𑄦𑄧𑄇𑄴 𑄦𑄧𑄣𑄇𑄴𑅁
𑄖𑄢 𑄘𑄬𑄣𑄇𑄴—𑄃𑄬𑄇𑄴𑄎𑄧𑄚𑄴 𑄃𑄧𑄎𑄧𑄁𑄌𑄧𑄁 𑄝𑄧𑄣𑄨 𑄘𑄨𑄝𑄪𑄌𑄳𑄠 𑄞𑄖𑄴 𑄈𑄬𑄭𑄘𑄬𑄭 𑄃𑄬𑄇𑄴𑄮 𑄃𑄧𑄎𑄧𑄣𑄴 𑄥𑄢𑄴𑄝𑄮 𑄉𑄏𑄧𑄢𑄴 𑄉𑄮𑄢𑄖𑄴 𑄌𑄮𑄚𑄴𑄘𑄪𑄣𑄴 𑄉𑄧𑄢𑄨 𑄛𑄧𑄢𑄨 𑄎𑄨𑄢𑄢𑄴𑅁
𑄃 𑄉𑄮𑄌𑄬𑄴𑄛𑄮𑄌𑄳𑄠 𑄝𑄘𑄬 𑄖 𑄣𑄟𑄴𑄝 𑄘𑄨𑄠𑄚𑄴 𑄦𑄖𑄴 𑄝𑄞𑄬𑄭 𑄥𑄢𑄴𑄝𑄮 𑄉𑄌𑄴𑄮𑄢𑄴 𑄃𑄉𑄝𑄮 𑄞𑄋𑄨 𑄃𑄚𑄨 𑄘𑄖𑄴 𑄞𑄨𑄚𑄴𑄘𑄢𑄴𑅁 𑄖𑄢 𑄣𑄨𑄠𑄧𑄁 𑄣𑄨𑄠𑄧𑄁 𑄖
𑄇𑄪𑄢𑄬 𑄡𑄬𑄭 𑄗𑄨𑄠𑄬𑄣𑄇𑄴𑄇𑄰𑄱𑅁 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨 𑄃𑄬 𑄣𑄟𑄴𑄝 𑄦𑄘𑄢𑄬 𑄃𑄪𑄘𑄨𑄌𑄴𑄮 𑄉𑄧𑄢𑄨 𑄇𑄧𑄣𑄧, 𑄖𑄭𑄪 𑄘𑄧 𑄃𑄧𑄟𑄧𑄇𑄧𑄘𑄧 𑄝𑄧𑄣𑄨! 𑄃𑄬𑄘𑄴𑄘𑄫𑄢𑄴 𑄃𑄧𑄎𑄧𑄣𑄴
𑄥𑄢𑄴𑄝𑄮 𑄉𑄏𑄧𑄢𑄴 𑄙𑄬𑄣 𑄞𑄋𑄨 𑄃𑄚𑄨 𑄘𑄖𑄴 𑄞𑄨𑄚𑄴𑄘𑄬𑄭 𑄛𑄢𑄧𑄌𑄴𑅁 𑄇𑄨 𑄚𑄁 𑄖𑄧𑄢𑄴? 𑄝𑄧𑄣𑄨𑄝𑄮 𑄇𑄧𑄣𑄧, 𑄟𑄧𑄢𑄬 𑄇𑄧𑄚𑄴𑄚 𑄇𑄧𑄝𑄧 𑄝𑄧𑄣𑄨𑅁 𑄃𑄏𑄧𑄣𑄴 𑄝𑄧𑄣𑄨
𑄘𑄧 𑄊𑄪𑄠𑄮𑄌𑄬𑄣𑄳𑄠𑅁 𑄊𑄪𑄠𑄮𑄌𑄬𑄣𑄳𑄠 𑄇𑄧𑄣𑄧, 𑄟𑄭𑄪 𑄘𑄬 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑅁 𑄥𑄪𑄚𑄨𑄚𑄬𑄭 𑄣𑄟𑄴𑄝 𑄦𑄘 𑄛𑄮𑄌𑄳𑄠𑄖𑄪𑄴𑄚𑄴 𑄃𑄪𑄘𑄨𑄚𑄬𑄭 𑄊𑄪𑄠𑄮𑄌𑄬𑄣𑄳𑄠𑄢𑄬 𑄃 𑄖
𑄥𑄧𑄟𑄌𑄳𑄠𑄝𑄮𑄢𑄬 𑄥𑄣𑄟𑄴 𑄉𑄧𑄢𑄨𑄣𑄮𑅁 𑄎𑄬𑄢𑄬𑄘𑄨 𑄚𑄨𑄎𑄮𑄢𑄴 𑄌𑄨𑄚𑄴 𑄘𑄨𑄚𑄬𑄭 𑄇𑄧𑄣𑄧, 𑄟𑄧 𑄚𑄋𑄚𑄴 𑄦𑄧𑄣𑄧𑄘𑄬 𑄦𑄖𑄳𑄠𑄢𑄟𑄴𑅁 𑄊𑄪𑄠𑄮𑄌𑄬𑄣𑄳𑄠 𑄖 𑄥𑄧𑄟𑄌𑄳𑄠
𑄟𑄮𑄚𑄮𑄢𑄟𑄧𑄢𑄬 𑄌𑄨𑄚𑄴 𑄉𑄧𑄢𑄨 𑄘𑄨𑄣𑄮𑅁 𑄃 𑄖𑄢𑄢𑄴 𑄘𑄬𑄌𑄴 𑄞𑄧𑄋𑄚𑄢𑄴 𑄈𑄧𑄝𑄧𑄢𑄴 𑄇𑄧𑄣𑄧𑅁 𑄣𑄟𑄴𑄝 𑄦𑄘 𑄦𑄖𑄳𑄠𑄢𑄟𑄬 𑄥𑄪𑄚𑄨𑄚𑄬𑄭 𑄇𑄧𑄣𑄧, 𑄥𑄣𑄬𑄚𑄴 𑄟𑄭𑄪𑄃𑄮
𑄖𑄧𑄟 𑄥𑄧𑄟𑄢𑄬 𑄘𑄬𑄌𑄴 𑄞𑄧𑄋𑄚𑄖𑄴 𑄡𑄬𑄟𑄴𑅁 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄦𑄖𑄳𑄠𑄢𑄟𑄴 𑄖𑄢𑄢𑄴 𑄥𑄧𑄟𑄢𑄬 𑄣𑄧𑄢𑄴 𑄘𑄨𑄣𑄧𑅁</p>

<p>𑄛𑄧𑄗𑄴 𑄘𑄨𑄊𑄮𑄣𑄨 𑄖𑄨𑄚𑄴𑄎𑄧𑄚𑄬 𑄦𑄘𑄨 𑄡𑄘𑄬 𑄡𑄘𑄬 𑄖𑄢 𑄃𑄬𑄇𑄴𑄇𑄚𑄴 𑄎𑄉𑄖𑄴 𑄣𑄪𑄋𑄨𑄚𑄬𑄭 𑄃𑄧𑄟𑄧𑄇𑄧𑄘𑄧 𑄃𑄟𑄳𑄦𑄧𑄇𑄴 𑄦𑄧𑄣𑄇𑄴𑄇𑄰𑄱𑅁 𑄖𑄢 𑄘𑄬𑄣𑄇𑄬𑄴 𑄃𑄬𑄇𑄴𑄮
𑄝𑄧𑄣𑄨 𑄖𑄢𑄴 𑄘𑄨𑄠𑄚𑄴 𑄒𑄬𑄁 𑄌𑄮𑄚𑄴𑄘𑄪𑄣𑄴 𑄉𑄧𑄢𑄨 𑄃𑄬𑄇𑄴𑄇𑄚𑄴 𑄥𑄧𑄢𑄢𑄴 𑄦𑄬𑄘𑄬 𑄃𑄉𑄢𑄬 𑄜𑄬𑄣𑄬𑄭𑄘𑄨 𑄉𑄧𑄙 𑄝𑄚𑄨 𑄃𑄬𑄇𑄴𑄇𑄚𑄴 𑄦𑄖𑄴𑄖𑄰𑄱 𑄛𑄚𑄨 𑄦𑄨𑄎𑄬𑄢𑄴 𑄃
𑄃𑄬𑄇𑄴𑄇𑄚𑄴 𑄦𑄖𑄴𑄖𑄰𑄱 𑄟𑄌𑄴 𑄃𑄨𑄎𑄬 𑄙𑄧𑄢𑄨 𑄙𑄧𑄢𑄨 𑄇𑄪𑄣𑄧𑄌𑄴𑄮𑄖𑄴 𑄞𑄧𑄢𑄢𑄴𑅁 𑄖𑄢 𑄖𑄨𑄚𑄴𑄎𑄧𑄚𑄬 𑄖 𑄟𑄪𑄎𑄪𑄋𑄬 𑄡𑄬𑄭 𑄗𑄨𑄠𑄬𑄣𑄇𑄴𑄇𑄰𑄱𑅁 𑄛𑄧𑄠𑄴𑄣 𑄊𑄪𑄠𑄮𑄌𑄬𑄣𑄳𑄠
𑄇𑄧𑄣𑄧, 𑄖𑄭𑄪 𑄘𑄧 𑄃𑄉𑄖𑄳𑄠 𑄃𑄬𑄇𑄴𑄎𑄧𑄚𑄴 𑄝𑄧𑄣𑄨! 𑄇𑄧𑄘𑄣𑄴 𑄛𑄪𑄣𑄴𑄣𑄬𑄁 𑄍𑄢 𑄍𑄧𑄢 𑄦𑄨𑄎𑄨 𑄛𑄢𑄧𑄌𑄴𑅁 𑄇𑄨 𑄚𑄁 𑄖𑄧𑄢𑄴? 𑄍𑄧𑄢 𑄦𑄨𑄎𑄚 𑄖𑄧 𑄉𑄧𑄢𑄨
𑄝𑄧𑄣𑄨𑄝𑄮 𑄇𑄧𑄣𑄧, 𑄟𑄧𑄢𑄬 𑄇𑄧𑄚𑄴𑄚 𑄇𑄧𑄝𑄧 𑄝𑄧𑄣𑄨𑅁 𑄃𑄏𑄧𑄣𑄴 𑄝𑄧𑄣𑄨 𑄘𑄧 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑅁 𑄖𑄬 𑄥𑄧𑄢𑄴𑄉𑄧 𑄟𑄌𑄬𑄴𑄉𑄰𑄱𑅁 𑄟𑄭𑄪 𑄦𑄧𑄣𑄪𑄁𑄉𑄬 𑄥𑄙𑄢𑄧𑄚𑄴 𑄃𑄬𑄇𑄴𑄮
𑄝𑄧𑄣𑄨𑅁 𑄟𑄧 𑄚𑄋𑄚𑄴 𑄦𑄧𑄣𑄧𑄘𑄬 𑄉𑄧𑄙𑄢𑄟𑄴𑅁 𑄊𑄪𑄠𑄮𑄌𑄬𑄣𑄳𑄠 𑄇𑄧𑄣𑄧, 𑄟𑄭𑄪 𑄘𑄬 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑅁 𑄚𑄨𑄎𑄮𑄢𑄴 𑄌𑄨𑄚𑄴 𑄘𑄨𑄚𑄬𑄭 𑄃𑄧𑄚𑄳𑄠𑄧 𑄘𑄨𑄎𑄧𑄚𑄧𑄢𑄬 𑄌𑄨𑄚𑄴
𑄉𑄧𑄢𑄨 𑄘𑄨𑄣𑄮𑅁 𑄃 𑄖𑄢𑄢𑄴 𑄘𑄬𑄌𑄴𑄞𑄧𑄋𑄚 𑄇𑄧𑄙𑄚𑄴 𑄖𑄢𑄬 𑄇𑄧𑄣𑄧𑅁 𑄥𑄪𑄚𑄨𑄚𑄬𑄭 𑄉𑄧𑄙𑄢𑄟𑄴 𑄝𑄧𑄣𑄨𑄠𑄬 𑄇𑄧𑄣𑄧, 𑄟𑄭𑄪𑄃𑄮 𑄖𑄧𑄟 𑄥𑄧𑄟𑄢𑄬 𑄡𑄬𑄟𑄴𑅁 𑄖𑄬 𑄍𑄧𑄢
𑄦𑄨𑄎𑄬 𑄦𑄬𑄝 𑄘𑄨 𑄖𑄢𑄢𑄴 𑄥𑄧𑄟𑄢𑄴 𑄦𑄧𑄣𑄧𑅁 𑄃𑄬𑄝𑄢𑄧𑄖𑄴 𑄉𑄧𑄙𑄢𑄟𑄴 𑄥𑄧𑄟𑄬𑄖𑄴 𑄊𑄪𑄠𑄮𑄌𑄬𑄣𑄳𑄠𑄘𑄉𑄨 𑄦𑄧𑄣𑄇𑄴 𑄌𑄬𑄢𑄴𑄎𑄧𑄚𑄴𑅁</p>

<p>𑄌𑄬𑄢𑄴𑄎𑄧𑄚𑄬 𑄦𑄘𑄨 𑄡𑄘𑄬 𑄡𑄘𑄬 𑄖𑄢 𑄃𑄬𑄇𑄴𑄇𑄚𑄴 𑄎𑄉𑄖𑄴 𑄣𑄪𑄋𑄨𑄚𑄬𑄭 𑄝𑄬𑄉𑄬 𑄃𑄟𑄳𑄦𑄧𑄇𑄴 𑄦𑄧𑄣𑄇𑄴𑄇𑄰𑄱𑅁 𑄖𑄢 𑄘𑄬𑄣𑄇𑄬𑄴 𑄃𑄬𑄇𑄴𑄮 𑄝𑄧𑄣𑄨𑄠𑄬 𑄃𑄬𑄇𑄴𑄪𑄢𑄴
𑄍𑄬𑄭 𑄟𑄳𑄦𑄪𑄖𑄴 𑄉𑄧𑄢𑄨 𑄌𑄨𑄝𑄨 𑄌𑄨𑄝𑄨 𑄘𑄧𑄣𑄉𑄧𑄢𑄨 𑄣𑄟𑄴𑄝 𑄃𑄬𑄇𑄴𑄇𑄚𑄴 𑄘𑄧𑄢𑄨 𑄝𑄧𑄘𑄬𑄢𑄴𑅁 𑄖𑄢 𑄌𑄬𑄢𑄴𑄎𑄧𑄚𑄬 𑄃𑄟𑄳𑄦𑄧𑄉𑄧𑄢𑄴 𑄃𑄪𑄉𑄪𑄢𑄬 𑄌𑄮𑄘𑄪 𑄦𑄰𑄱 𑄝𑄧𑄣𑄨𑄝𑄮
𑄟𑄪𑄎𑄪𑄋𑄬 𑄡𑄬𑄭 𑄗𑄨𑄠𑄬𑄣𑄇𑄴𑄇𑄰𑄱𑅁 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑄠𑄬 𑄇𑄧𑄣𑄧, 𑄖𑄭𑄪 𑄘𑄧 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄥𑄚𑄴 𑄃𑄬𑄇𑄴 𑄝𑄧𑄣𑄨! 𑄍𑄬𑄭𑄣𑄰𑄱 𑄣𑄪𑄘𑄨 𑄥𑄚𑄳𑄠 𑄘𑄧𑄢𑄨 𑄝𑄧𑄘𑄨
𑄛𑄢𑄧𑄌𑄴! 𑄖𑄧 𑄚𑄋𑄚𑄴 𑄇𑄨? 𑄝𑄧𑄣𑄨𑄝𑄮 𑄇𑄧𑄣𑄧, 𑄟𑄧𑄢𑄬 𑄇𑄧𑄚𑄴𑄚 𑄇𑄧𑄝𑄧 𑄝𑄧𑄣𑄨𑅁 𑄎𑄬𑄌𑄬𑄴𑄖𑄴 𑄝𑄧𑄣𑄨 𑄘𑄧 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑅁 𑄖𑄬 𑄥𑄧𑄢𑄴𑄉𑄧 𑄟𑄌𑄬𑄴𑄉𑄰𑄱𑅁
𑄟𑄭𑄪 𑄦𑄧𑄣𑄪𑄁𑄉𑄬 𑄥𑄙𑄢𑄧𑄚𑄴 𑄃𑄬𑄇𑄴𑄎𑄧𑄚𑄴𑅁 𑄟𑄧 𑄚𑄋𑄚𑄴 𑄣𑄪𑄘𑄨𑄢𑄟𑄴𑅁 𑄊𑄪𑄠𑄮𑄌𑄬𑄣𑄳𑄠 𑄚𑄨𑄎𑄧𑄢𑄴 𑄃 𑄖 𑄥𑄧𑄟𑄌𑄳𑄠𑄉𑄪𑄚𑄮𑄢𑄴 𑄌𑄨𑄚𑄴 𑄘𑄨𑄣𑄮𑅁 𑄝𑄬𑄇𑄴 𑄥𑄪𑄚𑄨𑄚𑄬𑄭
𑄎𑄚𑄨𑄚𑄬𑄭 𑄣𑄪𑄘𑄨𑄢𑄟𑄴 𑄝𑄧𑄣𑄨-𑄃𑄮 𑄖𑄢𑄢𑄴 𑄥𑄧𑄟𑄢𑄴 𑄦𑄧𑄣𑄧𑅁</p>

<p>𑄃𑄬𑄝𑄢𑄧𑄖𑄴 𑄖𑄢 𑄦𑄧𑄣𑄇𑄴 𑄛𑄌𑄴𑄎𑄧𑄚𑄴𑅁 𑄖𑄢 𑄛𑄧𑄙𑄬 𑄛𑄧𑄙𑄬 𑄡𑄘𑄬 𑄡𑄘𑄬 𑄃𑄢𑄧 𑄃𑄬𑄇𑄴 𑄃𑄉𑄖𑄳𑄠 𑄝𑄧𑄣𑄨𑄢𑄴 𑄘𑄬𑄊 𑄛𑄬𑄣𑄇𑄴𑅁 𑄖 𑄚𑄋𑄚𑄴
𑄦𑄧𑄣𑄧𑄘𑄬 𑄝𑄪𑄉𑄨𑄢𑄟𑄴𑅁 𑄝𑄪𑄉𑄬𑄭 𑄘𑄨𑄣𑄬 𑄖𑄢𑄬 𑄡𑄬𑄖𑄴𑄧𑄟𑄚𑄴 𑄉𑄳𑄦𑄮𑄢𑄴 𑄛𑄧𑄏 𑄦𑄮𑄇𑄴 𑄎𑄨𑄚𑄬𑅁 𑄖𑄬-𑄃𑄮 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑄢𑄴 𑄘𑄬𑄊 𑄛𑄬𑄭 𑄖𑄢𑄢𑄴 𑄥𑄧𑄟𑄢𑄴
𑄦𑄧𑄣𑄧𑅁</p>

<p>𑄝𑄬𑄉𑄧 𑄎𑄬𑄏𑄬 𑄖𑄢 𑄘𑄬𑄊 𑄛𑄬𑄣𑄇𑄴𑄇𑄰𑄱 𑄛𑄮𑄖𑄳𑄠𑄢𑄟𑄴 𑄝𑄧𑄣𑄨𑄢𑄴𑅁 𑄖𑄬 𑄃𑄬𑄇𑄴 𑄃𑄌𑄚𑄧𑄇𑄴 𑄝𑄧𑄣𑄨𑅁 𑄛𑄮𑄖𑄳𑄠 𑄃𑄟𑄧𑄣𑄳𑄠 𑄈𑄣𑄨𑄇𑄴 𑄖𑄢𑄴 𑄝𑄧𑄣𑄴
𑄞𑄎 𑄘𑄬𑄘𑄬𑅁 𑄥𑄬 𑄃𑄧𑄇𑄴𑄖𑄧𑄖𑄴 𑄡𑄬𑄖𑄴𑄪𑄟𑄮 𑄥𑄧𑄇𑄴𑄖𑄨𑄟𑄚𑄴 𑄦𑄧𑄘𑄧 𑄥𑄖𑄴 𑄖𑄬 𑄃𑄬𑄇𑄴 𑄑𑄨𑄛𑄴 𑄚𑄧 𑄣𑄧𑄌𑄳𑄠 𑄉𑄧𑄢𑄨 𑄙𑄧𑄢𑄨 𑄗𑄬𑄭 𑄛𑄢𑄬𑅁 𑄟𑄳𑄦𑄖𑄴𑄧𑄢𑄴
𑄛𑄮𑄖𑄳𑄠𑄢𑄏𑄨 𑄝𑄨𑄘𑄨 𑄉𑄬𑄣𑄬 𑄖 𑄝𑄧𑄣𑄚𑄴 𑄇𑄟𑄨 𑄡𑄠𑄴𑅁 𑄥𑄬𑄇𑄬𑄴𑄚𑄬 𑄖𑄬 𑄃𑄬𑄇𑄴𑄮 𑄌𑄨𑄉𑄮𑄚𑄴 𑄉𑄪𑄢𑄮𑄖𑄴𑄪𑄚𑄮 𑄃𑄏𑄢𑄴 𑄈𑄠𑄴𑅁 𑄖𑄬𑄃𑄮 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑄢𑄴
𑄘𑄬𑄊 𑄛𑄬𑄭 𑄖𑄢𑄢𑄴 𑄣𑄧𑄇𑄴 𑄙𑄧𑄢𑄨𑄣𑄮𑅁</p>

<p>𑄥𑄮𑄁𑄋𑄮 𑄥𑄮𑄁𑄋𑄮 𑄥𑄖𑄴 𑄝𑄧𑄣𑄨 𑄟𑄨𑄣𑄨𑄚𑄬𑄭 𑄃𑄬𑄇𑄴 𑄥𑄧𑄟𑄢𑄬 𑄡𑄘𑄬 𑄡𑄘𑄬 𑄖𑄢 𑄖𑄬𑄟𑄴𑄟𑄁 𑄉𑄧𑄣𑄴𑄣𑄇𑄴—𑄖𑄢𑄢𑄴 𑄎𑄬𑄝𑄧𑄑𑄴 𑄖𑄬𑄋 𑄛𑄧𑄠𑄴𑄏𑄬 𑄇𑄧𑄙𑄬
𑄃𑄬𑄇𑄴𑄮-𑄃𑄮 𑄚𑄬𑄭𑅁 𑄥𑄨𑄠𑄬𑄚𑄬 𑄖𑄬𑄋 𑄇𑄟𑄬𑄝𑄖𑄳𑄠𑄠𑄴 𑄖𑄢 𑄃𑄬𑄇𑄴𑄇𑄚𑄴 𑄃𑄢𑄨𑄟𑄈𑄳𑄠 𑄎𑄉𑄖𑄴 𑄡𑄬𑄭 𑄛𑄧𑄖𑄴𑄗𑄧𑄟𑄬 𑄇𑄖𑄴𑄮𑄚𑄴 𑄉𑄧𑄢𑄨𑄝𑄇𑄴𑄇𑄰𑄱, 𑄥𑄬 𑄎𑄬𑄢𑄬 𑄘𑄫𑄢𑄴
𑄘𑄬𑄏𑄧𑄖𑄴 𑄞𑄧𑄋𑄨𑄝𑄇𑄴𑄇𑄰𑄱𑅁 𑄖𑄬𑄟𑄴𑄟𑄁 𑄟𑄧𑄎𑄨𑄟𑄴 𑄖𑄢 𑄇𑄖𑄴𑄮𑄚𑄧 𑄝𑄟𑄧𑄖𑄴 𑄡𑄘𑄬 𑄡𑄘𑄬 𑄃𑄝𑄙 𑄉𑄧𑄢𑄨 𑄛𑄧𑄙𑄧𑄖𑄴 𑄘𑄬𑄣𑄇𑄴 𑄃𑄬𑄇𑄴𑄮 𑄛𑄮𑄇𑄴𑄖-𑄟𑄮𑄇𑄴𑄖 𑄛𑄙
𑄍𑄉𑄧𑄣𑄴𑅁 𑄛𑄙 𑄍𑄉𑄧𑄣𑄴𑄮 𑄟𑄬𑄀 𑄟𑄬𑄀 𑄉𑄧𑄢𑄨 𑄖𑄢𑄢𑄴 𑄛𑄪𑄚𑄬 𑄛𑄪𑄚𑄬 𑄡𑄠𑄴𑅁 𑄊𑄪𑄠𑄮𑄌𑄬𑄣𑄳𑄠 𑄇𑄧𑄣𑄧, 𑄃𑄬 𑄉𑄨𑄢𑄮𑄌𑄴 𑄚𑄬𑄠𑄬 𑄍𑄉𑄧𑄣𑄴𑄮 𑄥𑄧𑄟𑄢𑄬 𑄚𑄨𑄝𑄮𑄁𑄉𑄬𑅁
𑄇𑄖𑄴𑄮𑄚𑄧 𑄃𑄨𑄙𑄪 𑄇𑄝𑄨 𑄈𑄬𑄝𑄧𑄁𑄉𑄰𑄱𑅁 𑄇𑄧𑄙 𑄟𑄧𑄎𑄨𑄟𑄴 𑄖𑄢 𑄛𑄙 𑄍𑄉𑄧𑄣𑄴𑄮 𑄝𑄚𑄳𑄦𑄨 𑄣𑄧𑄉𑄬 𑄣𑄧𑄉𑄬 𑄚𑄨𑄣𑄇𑄴𑅁</p>

<p>𑄇𑄖𑄴𑄮𑄚𑄧 𑄝𑄟𑄧𑄖𑄴 𑄣𑄪𑄋𑄨𑄚𑄬𑄭 𑄖𑄢 𑄃𑄬𑄇𑄴𑄇𑄚𑄴 𑄍𑄧𑄢 𑄛𑄢𑄧𑄖𑄴 𑄃𑄢𑄨 𑄟𑄈𑄳𑄠 𑄉𑄧𑄢𑄨 𑄃𑄬𑄇𑄴𑄇𑄚𑄴 𑄝𑄎𑄬𑄭 𑄝𑄚𑄨𑄣𑄇𑄴𑄇𑄰𑄱𑅁 𑄖𑄢 𑄛𑄧𑄠𑄴𑄣 𑄘𑄨𑄚𑄴𑄮
𑄎𑄨𑄢𑄬𑄚𑄬𑄭 𑄘𑄨𑄖𑄨𑄠𑄮 𑄘𑄨𑄚𑄴𑄮𑄖𑄴𑄪𑄚𑄴 𑄙𑄧𑄢𑄨 𑄇𑄟𑄧𑄖𑄴 𑄡 𑄙𑄧𑄢𑄨𑄣𑄇𑄴𑅁 𑄟𑄳𑄦𑄖𑄴𑄧𑄢𑄴 𑄖𑄢 𑄒𑄨𑄇𑄴 𑄉𑄧𑄢𑄨𑄣𑄇𑄴—𑄃𑄬𑄇𑄴𑄎𑄧𑄚𑄴 𑄝𑄎𑄬𑄭 𑄊𑄧𑄢𑄚𑄴 𑄌𑄪𑄉𑄨 𑄗𑄬𑄝𑄧𑅁 𑄒𑄨𑄇𑄴
𑄦𑄧𑄣𑄧, 𑄛𑄧𑄠𑄴𑄣 𑄟𑄮𑄚𑄮𑄢𑄟𑄬 𑄗𑄬𑄝𑄧𑅁 𑄖𑄬 𑄛𑄙𑄍𑄉𑄧𑄣𑄴𑄮 𑄇𑄝𑄨𑄇𑄪𑄝𑄨 𑄞𑄖𑄴 𑄢𑄚𑄨 𑄗𑄧𑄝𑄧𑅁 𑄇𑄟𑄧𑄖𑄴𑄪𑄚𑄴 𑄝𑄬𑄉𑄬 𑄜𑄨𑄢𑄨𑄣𑄬𑄉𑄰𑄱 𑄃𑄬𑄇𑄴 𑄥𑄧𑄟𑄢𑄬 𑄞𑄖𑄴
𑄈𑄬𑄝𑄇𑄴𑅁</p>

<p>𑄟𑄮𑄚𑄮𑄢𑄟𑄬 𑄞𑄖𑄴 𑄢𑄚 𑄗𑄬𑄣𑄧𑅁 𑄝𑄉𑄨 𑄍𑄧𑄎𑄧𑄚𑄬 𑄇𑄟𑄧𑄖𑄴 𑄉𑄬𑄣𑄇𑄴𑅁 𑄝𑄬𑄉𑄬 𑄇𑄟𑄧𑄖𑄴 𑄉𑄬𑄣𑄬 𑄟𑄮𑄚𑄮𑄢𑄟𑄬 𑄞𑄝𑄨𑄣𑄮 𑄃𑄉𑄬 𑄍𑄉𑄧𑄣𑄴𑄮 𑄇𑄝𑄨𑄚𑄬𑄭
𑄇𑄪𑄘𑄨 𑄇𑄘𑄨 𑄖𑄮𑄚𑄴 𑄢𑄚𑄨𑄝𑄮, 𑄥𑄬 𑄎𑄬𑄢𑄬 𑄖𑄬 𑄞𑄖𑄴 𑄢𑄚𑄨𑄝𑄮𑅁 𑄥𑄨𑄠𑄬𑄚𑄬 𑄖𑄬 𑄍𑄉𑄧𑄣𑄴𑄮 𑄉𑄋𑄧 𑄛𑄢𑄧𑄖𑄴 𑄇𑄝𑄨𑄝𑄖𑄳𑄠𑄠𑄴 𑄚𑄨𑄣𑄮𑅁 𑄟𑄳𑄦𑄖𑄴𑄧𑄢𑄴 𑄖𑄬 𑄡𑄬𑄭
𑄍𑄉𑄧𑄣𑄴𑄮𑄢𑄬 𑄙𑄟 𑄙𑄧𑄢𑄨 𑄇𑄝𑄨𑄝𑄬𑄖𑄳𑄠𑄠𑄴 𑄉𑄬𑄣𑄧, 𑄍𑄉𑄧𑄣𑄴𑄮 𑄖𑄧𑄇𑄴𑄈𑄚𑄧𑄖𑄴 𑄘𑄋𑄧𑄢𑄴 𑄃𑄬𑄇𑄴𑄮 𑄢𑄬𑄇𑄴𑄈𑄧𑄌𑄴 𑄦𑄰𑄱 𑄟𑄮𑄚𑄮𑄢𑄟𑄧𑄢𑄬 𑄙𑄧𑄢𑄨 𑄈𑄬𑄣𑄧𑅁</p>

<p>𑄃𑄨𑄚𑄴𑄘𑄨 𑄃𑄧𑄇𑄴𑄖𑄧𑄟𑄈𑄳𑄠 𑄇𑄖𑄴𑄮𑄚𑄳𑄠𑄉𑄪𑄚𑄴 𑄜𑄨𑄢𑄨𑄚𑄬𑄭 𑄌𑄚𑄴𑄘𑄨𑄘𑄬—𑄇𑄪𑄙𑄪 𑄞𑄖𑄴, 𑄇𑄪𑄙𑄪 𑄇𑄨! 𑄟𑄮𑄚𑄮𑄢𑄟𑄬-𑄃𑄮 𑄚𑄬𑄭, 𑄟𑄳𑄦𑄖𑄴𑄧𑄢𑄴 𑄍𑄉𑄧𑄣𑄴𑄮 𑄎𑄉𑄖𑄴
𑄝𑄚𑄳𑄠 𑄃𑄊𑄬𑅁 𑄖𑄢 𑄞𑄝𑄨𑄣𑄇𑄴—𑄇𑄖𑄴𑄮𑄚𑄧𑄢𑄴 𑄓𑄧𑄢𑄬 𑄟𑄮𑄚𑄮𑄢𑄟𑄬 𑄊𑄧𑄢𑄧𑄖𑄴 𑄜𑄨𑄢𑄨 𑄡𑄬𑄠𑄬𑄉𑄰𑄱𑅁 𑄖𑄢 𑄃 𑄇𑄨 𑄉𑄧𑄢𑄨𑄝𑄇𑄴, 𑄦𑄘𑄦𑄖𑄳𑄠 𑄢𑄚𑄨𑄝𑄢𑄨
𑄖𑄢 𑄞𑄖𑄴 𑄈𑄬𑄣𑄇𑄴𑅁 𑄃𑄧𑄥𑄧𑄟𑄧𑄠𑄬 𑄍𑄉𑄧𑄣𑄴 𑄇𑄝𑄚 𑄥𑄬𑄘𑄨𑄚𑄳𑄠 𑄖𑄢𑄢𑄴 𑄝𑄧 𑄉𑄬𑄣𑄧𑅁</p>

<p>𑄖 𑄎𑄬𑄢𑄧𑄢𑄴 𑄘𑄨𑄚𑄴 𑄞𑄖𑄴 𑄢𑄚 𑄢𑄧𑄣𑄧 𑄝𑄧𑄣𑄨 𑄦𑄖𑄳𑄠𑄢𑄟𑄬𑅁 𑄖𑄬-𑄃𑄮 𑄞𑄝𑄨𑄣𑄮 𑄃𑄉𑄬 𑄍𑄉𑄧𑄣𑄴𑄮 𑄇𑄝𑄨𑄇𑄪𑄘𑄨 𑄢𑄚𑄨𑄝𑄮, 𑄥𑄬 𑄎𑄬𑄢𑄬 𑄖𑄬
𑄞𑄖𑄴𑄪𑄚𑄴 𑄃𑄪𑄘𑄪𑄢𑄬𑄝𑄧𑅁 𑄟𑄳𑄦𑄖𑄴𑄧𑄢𑄴 𑄍𑄉𑄧𑄣𑄴𑄮 𑄇𑄝𑄨𑄝𑄖𑄳𑄠𑄠𑄴 𑄡𑄬𑄭 𑄎𑄪𑄇𑄴𑄪𑄣𑄬𑄣𑄧, 𑄍𑄉𑄧𑄣𑄴𑄮 𑄃𑄬𑄇𑄴𑄮 𑄘𑄋𑄧𑄢𑄴 𑄢𑄬𑄇𑄴𑄈𑄧𑄌𑄴 𑄦𑄰𑄱 𑄖𑄢𑄬 𑄉𑄨𑄣𑄨 𑄈𑄬𑄣𑄧𑅁 𑄃𑄨𑄚𑄴𑄘𑄨
𑄥𑄬𑄘𑄨𑄚𑄳𑄠-𑄃𑄮 𑄃𑄧𑄇𑄴𑄖𑄧𑄟𑄧𑄎𑄨𑄟𑄴 𑄇𑄖𑄴𑄮𑄚𑄳𑄠𑄉𑄪𑄚𑄴 𑄊𑄧𑄢𑄧𑄖𑄴 𑄣𑄪𑄋𑄨𑄚𑄬𑄭 𑄘𑄬𑄉𑄧𑄚𑄴𑄘𑄨𑄘𑄬—𑄝𑄧𑄣𑄨 𑄦𑄖𑄳𑄠𑄢𑄟𑄬 𑄚𑄬𑄭𑅁 𑄞𑄖𑄴𑄃𑄮 𑄢𑄚𑄚 𑄚𑄧 𑄦𑄧𑄠𑄴𑅁 𑄖𑄢
𑄞𑄝𑄨𑄣𑄇𑄴 𑄟𑄮𑄚𑄮𑄢𑄟𑄧𑄢𑄴 𑄥𑄚𑄴 𑄦𑄖𑄳𑄠𑄢𑄟𑄬 𑄃𑄣𑄴𑄥𑄨 𑄃𑄪𑄘𑄨 𑄊𑄧𑄢𑄧𑄖𑄴 𑄜𑄨𑄢𑄨 𑄡𑄬𑄠𑄬𑄉𑄰𑄱𑅁 𑄃𑄧𑄥𑄧𑄟𑄧𑄠𑄬 𑄥𑄬𑄘𑄨𑄚𑄳𑄠-𑄃𑄮 𑄍𑄉𑄧𑄣𑄴 𑄇𑄝 𑄚𑄧
𑄦𑄧𑄣𑄧𑅁</p>

<p>𑄥𑄬 𑄎𑄬𑄢𑄧𑄢𑄴 𑄘𑄨𑄚𑄴𑄃𑄮 𑄃𑄬𑄇𑄰𑄱 𑄝𑄝𑄮𑄖𑄳𑄠 𑄊𑄧𑄘𑄧𑄚𑅁 𑄃𑄬𑄉𑄬 𑄃𑄬𑄉𑄬 𑄉𑄧𑄙𑄢𑄟𑄴, 𑄣𑄪𑄘𑄨𑄢𑄟𑄴, 𑄃 𑄝𑄪𑄉𑄨𑄢𑄟𑄴 𑄊𑄧𑄢𑄧𑄖𑄴 𑄜𑄨𑄢𑄨 𑄉𑄬𑄣𑄇𑄴𑄇𑄰𑄱𑅁
𑄊𑄪𑄠𑄮𑄌𑄬𑄣𑄳𑄠 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮—𑄇𑄨𑄖𑄳𑄠𑄠𑄴 𑄖𑄢 𑄜𑄨𑄢𑄨 𑄡𑄚𑄴𑄘𑄰𑄱! 𑄃𑄬 𑄛𑄨𑄏𑄬𑄘𑄨 𑄇𑄧𑄚𑄧 𑄃𑄬𑄇𑄴𑄇𑄚𑄴 𑄊𑄧𑄘𑄧𑄚 𑄃𑄊𑄬 𑄛𑄢𑄛𑄁𑅁 𑄃𑄬𑄝𑄢𑄧𑄖𑄴 𑄝𑄉𑄨
𑄃𑄉𑄧𑄚𑄴𑄘𑄬 𑄝𑄚 𑄛𑄮𑄖𑄳𑄠𑄢𑄟𑄴 𑄃 𑄖𑄬𑅁 𑄖𑄬 𑄛𑄮𑄖𑄳𑄠𑄢𑄟𑄧𑄢𑄬 𑄇𑄧𑄣𑄧, 𑄖𑄧𑄢𑄴𑄃𑄮 𑄇𑄧𑄚𑄧 𑄜𑄨𑄢𑄨 𑄡𑄬𑄝𑄢𑄴 𑄟𑄧𑄚𑄬 𑄇𑄧𑄢𑄴 𑄚𑄨 𑄇𑄧𑅁 𑄛𑄮𑄖𑄳𑄠𑄢𑄟𑄬
𑄇𑄧𑄣𑄧, 𑄟𑄭𑄪 𑄖𑄧 𑄥𑄧𑄟𑄢𑄬 𑄃𑄬𑄇𑄴 𑄇𑄧𑄖𑄴𑄖𑄣𑄰𑄱 𑄦𑄧𑄣𑄬-𑄃𑄮 𑄗𑄬𑄟𑄴𑅁 𑄦𑄧𑄘𑄁𑄥𑄨𑄇𑄴 𑄟𑄭𑄪 𑄡𑄬𑄘𑄪𑄁 𑄚𑄧𑄠𑄴𑅁 𑄊𑄪𑄠𑄮𑄌𑄬𑄣𑄳𑄠 𑄇𑄧𑄣𑄧, 𑄥𑄣𑄬𑄚𑄴 𑄒𑄨𑄇𑄴 𑄃𑄊𑄬𑅁
𑄖𑄧𑄢𑄴𑄣𑄰𑄱 𑄘𑄨𑄎𑄧𑄚𑄬 𑄛𑄣 𑄛𑄣 𑄉𑄧𑄢𑄨 𑄇𑄟𑄧𑄖𑄴 𑄡𑄬𑄭 𑄃𑄟𑄨 𑄇𑄖𑄴𑄮𑄚𑄴 𑄉𑄧𑄢𑄨𑄝𑄮𑄁𑅁 𑄃𑄬𑄌𑄳𑄠 𑄖𑄭𑄪 𑄝𑄎𑄬𑄭 𑄢𑄊 𑄗𑄇𑄴𑅁 𑄟𑄭𑄪 𑄇𑄟𑄧𑄖𑄴 𑄡𑄁𑅁 𑄇𑄧𑄙𑄚𑄴 𑄇𑄰𑄱
𑄊𑄪𑄠𑄮𑄌𑄬𑄣𑄳𑄠 𑄇𑄟𑄧𑄖𑄴 𑄉𑄬𑄣𑄧𑅁</p>

<p>𑄃𑄏𑄧𑄣𑄬 𑄛𑄮𑄖𑄳𑄠𑄢𑄟𑄧𑄢𑄬 𑄇𑄨𑄌𑄴𑄪 𑄝𑄪𑄏𑄨𑄝𑄢𑄴 𑄚𑄧 𑄘𑄨 𑄊𑄪𑄠𑄮𑄌𑄬𑄣𑄳𑄠 𑄇𑄟𑄧𑄖𑄴 𑄡𑄁 𑄉𑄧𑄢𑄨 𑄉𑄬𑄣𑄬-𑄃𑄮 𑄃𑄬𑄖𑄴𑄪𑄇𑄴 𑄡𑄬𑄭 𑄖𑄬 𑄜𑄨𑄢𑄨 𑄃𑄬𑄣𑄧𑄉𑄰𑄱𑅁 𑄃
𑄏𑄪𑄝𑄮 𑄥𑄬𑄢𑄬𑄖𑄴𑄪𑄚𑄴 𑄇𑄨 𑄦𑄧𑄢𑄴 𑄢𑄨𑄚𑄨 𑄌𑄬𑄭 𑄢𑄧𑄣𑄧𑅁 𑄖𑄬 𑄘𑄬𑄣𑄧, 𑄛𑄮𑄖𑄳𑄠𑄢𑄟𑄬 𑄍𑄉𑄧𑄣𑄴𑄮 𑄘𑄧𑄢𑄨𑄉𑄚𑄧𑄖𑄴 𑄙𑄧𑄢𑄨 𑄛𑄧𑄖𑄴𑄗𑄧𑄟𑄬 𑄉𑄋𑄧 𑄛𑄢𑄧𑄖𑄴 𑄣𑄰𑄱 𑄉𑄬𑄣𑄧𑅁
𑄟𑄖𑄴𑄧𑄖𑄴 𑄡𑄧𑄇𑄬𑄴 𑄙𑄟 𑄙𑄧𑄢𑄨 𑄍𑄉𑄧𑄣𑄴𑄮 𑄇𑄝𑄨𑄝𑄖𑄳𑄠𑄠𑄴 𑄉𑄬𑄣𑄧, 𑄥𑄧𑄇𑄬𑄴 𑄍𑄉𑄧𑄣𑄴𑄮 𑄘𑄋𑄧𑄢𑄴 𑄃𑄬𑄇𑄴𑄮 𑄢𑄬𑄇𑄴𑄈𑄧𑄌𑄴 𑄦𑄰𑄱 𑄛𑄮𑄖𑄳𑄠𑄢𑄟𑄧𑄢𑄬 𑄙𑄧𑄢𑄨 𑄉𑄨𑄣𑄨
𑄈𑄬𑄣𑄧𑅁</p>

<p>𑄃𑄨𑄠𑄚𑄴 𑄘𑄬𑄭 𑄊𑄪𑄠𑄮𑄌𑄬𑄣𑄳𑄠 𑄖𑄧𑄢𑄖𑄋𑄧𑄢𑄨 𑄏𑄪𑄝𑄮 𑄥𑄬𑄢𑄬𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨 𑄃𑄬𑄭 𑄖𑄢𑄴 𑄌𑄨𑄟𑄴𑄌𑄨𑄟𑄳𑄠 𑄇𑄨𑄢𑄨𑄌𑄴𑄍𑄚𑄴 𑄃𑄪𑄞𑄮 𑄉𑄧𑄢𑄨 𑄃𑄇𑄳𑄢𑄧𑄟𑄧𑄚𑄴
𑄉𑄧𑄢𑄨𑄣𑄮𑄉𑄨 𑄢𑄬𑄇𑄴𑄈𑄧𑄌𑄴𑄮𑄢𑄬𑅁 𑄘𑄨𑄎𑄧𑄚𑄧𑄢𑄴 𑄞𑄣𑄧𑄇𑄴𑄧𑄚𑄴 𑄥𑄧𑄁 𑄃𑄉𑄖𑄳𑄠 𑄡𑄪𑄘𑄴𑄙𑄧 𑄦𑄧𑄣𑄧𑅁 𑄟𑄳𑄦𑄖𑄴𑄧𑄢𑄴 𑄊𑄪𑄠𑄮𑄌𑄬𑄣𑄳𑄠𑄢𑄴 𑄥𑄧𑄟𑄢𑄬 𑄚𑄧 𑄛𑄢𑄨𑄣𑄮 𑄢𑄬𑄇𑄴𑄈𑄧𑄌𑄴𑄮𑅁
𑄇𑄨𑄢𑄨𑄎𑄮𑄢𑄴 𑄇𑄪𑄝𑄬 𑄉𑄧𑄖𑄴𑄧𑄚 𑄇𑄝 𑄡𑄬𑄭 𑄌𑄧𑄚𑄴𑄘𑄪𑄣𑄴 𑄉𑄧𑄢𑄨 𑄛𑄧𑄢𑄨𑄣𑄮 𑄢𑄬𑄇𑄴𑄈𑄧𑄌𑄴𑄮𑅁 𑄊𑄪𑄠𑄮𑄌𑄬𑄣𑄳𑄠 𑄢𑄬𑄇𑄴𑄈𑄧𑄌𑄴𑄮𑄢𑄴 𑄛𑄬𑄑𑄴𑄮 𑄌𑄨𑄢𑄨𑄘𑄨 𑄖 𑄥𑄧𑄟𑄌𑄳𑄠𑄉𑄪𑄚𑄮𑄢𑄴
𑄦𑄢𑄴𑄇𑄧𑄢𑄉𑄪𑄚𑄴 𑄚𑄳𑄦𑄬𑄉𑄬𑄣𑄬𑄣𑄧𑅁 𑄃𑄢𑄴 𑄟𑄧𑄚𑄴𑄘𑄧𑄢𑄴 𑄎𑄧𑄝𑄨 𑄎𑄧𑄝𑄨 𑄖𑄢𑄢𑄴 𑄦𑄢𑄴 𑄇𑄧𑄢𑄖𑄴𑄪𑄚𑄴 𑄃𑄬𑄉𑄬 𑄃𑄬𑄉𑄬 𑄍𑄧𑄠𑄴 𑄝𑄧𑄣𑄨𑄢𑄬 𑄎𑄨𑄠𑄬𑄭 𑄖𑄪𑄣𑄨𑄣𑄮𑅁 𑄎𑄨𑄠𑄬𑄭
𑄃𑄪𑄘𑄨 𑄖𑄢 𑄘𑄬𑄣𑄇𑄴—𑄖𑄢 𑄥𑄧𑄟𑄌𑄳𑄠 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨 𑄘𑄋𑄧𑄢𑄴 𑄃𑄬𑄇𑄴𑄮 𑄢𑄬𑄇𑄴𑄈𑄧𑄌𑄴 𑄟𑄢𑄨𑄚𑄬𑄭 𑄌𑄧𑄚𑄴𑄘𑄪𑄣𑄴 𑄉𑄧𑄢𑄨 𑄜𑄬𑄣𑄬𑄭 𑄗𑄰𑄱𑄠𑄬𑅁 𑄖𑄢 𑄇𑄖𑄴𑄮𑄚𑄧𑄖𑄴
𑄃𑄬𑄎𑄚, 𑄍𑄉𑄧𑄣𑄴𑄮 𑄢𑄬𑄇𑄴𑄈𑄧𑄌𑄴 𑄦𑄰𑄱 𑄃𑄬𑄉𑄬 𑄃𑄬𑄉𑄬 𑄖𑄢𑄢𑄴 𑄍𑄧𑄠𑄴𑄎𑄧𑄚𑄧𑄢𑄬 𑄉𑄨𑄣𑄨 𑄈𑄚, 𑄥𑄨𑄠𑄬𑄚𑄨 𑄝𑄬𑄇𑄴 𑄛𑄪𑄢𑄨 𑄜𑄬𑄣𑄴𑄮𑄚𑄴𑄘𑄰𑄱𑅁 𑄊𑄪𑄠𑄮𑄌𑄬𑄣𑄳𑄠𑄠𑄴 𑄖𑄢𑄢𑄬
𑄃𑄬 𑄛𑄰𑄱𑄘𑄬𑄚𑄬 𑄇𑄨𑄌𑄴𑄪 𑄚𑄧 𑄇𑄧𑄣𑄧𑅁</p>

<p>𑄥𑄬 𑄎𑄬𑄢𑄬 𑄖𑄢 𑄥𑄖𑄴 𑄎𑄧𑄚𑄬 𑄣𑄧𑄢𑄴 𑄘𑄨𑄣𑄇𑄴 𑄃𑄢𑄧 𑄘𑄫𑄢𑄴 𑄘𑄬𑄏𑄧 𑄟𑄪𑄈𑄳𑄠𑅁 𑄡𑄘𑄬 𑄡𑄘𑄬 𑄖𑄢 𑄃𑄬𑄇𑄴 𑄥𑄧𑄟𑄧𑄠𑄴 𑄣𑄪𑄋𑄨𑄣𑄇𑄴𑄇𑄰𑄱 𑄘𑄮𑄣𑄴
𑄃𑄬𑄇𑄴𑄇𑄚𑄴 𑄢𑄬𑄎𑄳𑄠𑄧𑄖𑄴𑅁 𑄥𑄬 𑄘𑄬𑄌𑄴𑄌𑄚𑄧𑄢𑄴 𑄞𑄭𑄪𑄎𑄧𑄊 𑄛𑄉𑄚 𑄙𑄚𑄴 𑄛𑄧𑄢𑄨 𑄃𑄊𑄬, 𑄇𑄨𑄃𑄮𑄎𑄧𑄚𑄴 𑄇𑄝𑄨𑄠𑄬 𑄚𑄬𑄭, 𑄝𑄉𑄚𑄴 𑄎𑄧𑄊 𑄛𑄉𑄚 𑄜𑄧𑄣𑄴
𑄛𑄊𑄮𑄢𑄴 𑄛𑄧𑄢𑄨 𑄃𑄊𑄧𑄚𑄴, 𑄇𑄨𑄃𑄮𑄎𑄧𑄚𑄴 𑄖𑄪𑄣𑄨𑄠𑄬 𑄚𑄬𑄭𑅁 𑄛𑄧𑄙𑄬 𑄊𑄘𑄬 𑄟𑄚𑄪𑄏𑄮𑄢𑄴 𑄌𑄧𑄣𑄌𑄧𑄣𑄴 𑄚𑄬𑄭𑅁 𑄝𑄬𑄇𑄴𑄞𑄉𑄴 𑄊𑄧𑄢𑄴 𑄈𑄣𑄨𑅁 𑄟𑄚𑄪𑄌𑄴 𑄎𑄧𑄚𑄴 𑄚𑄬𑄭𑅁
𑄡𑄬 𑄊𑄧𑄢𑄚𑄨𑄖𑄴 𑄟𑄚𑄪𑄌𑄴 𑄃𑄊𑄧𑄚𑄴, 𑄖𑄢𑄃𑄮 𑄝𑄪𑄝𑄮 𑄥𑄚𑄴𑅁 𑄟𑄪𑄠𑄮𑄖𑄴 𑄢𑄧-𑄥𑄧 𑄚𑄬𑄭𑅁 𑄖𑄢 𑄇𑄪𑄢𑄬 𑄡𑄬𑄭 𑄇𑄨 𑄦𑄰𑄱𑄠𑄬 𑄛𑄨𑄏𑄮𑄢𑄴 𑄉𑄧𑄢𑄨𑄣𑄇𑄴𑄇𑄰𑄱𑅁
𑄇𑄨𑄃𑄮𑄎𑄧𑄚𑄬 𑄇𑄧𑄚𑄧 𑄎𑄧𑄝𑄝𑄴 𑄚𑄧 𑄘𑄮𑄚𑄴𑅁 𑄝𑄢𑄴 𑄝𑄢𑄴 𑄛𑄨𑄏𑄮𑄢𑄴 𑄉𑄧𑄖𑄬𑄴 𑄉𑄧𑄖𑄬𑄴 𑄃𑄬𑄇𑄴 𑄥𑄧𑄟𑄧𑄠𑄴 𑄃𑄬𑄇𑄴𑄮 𑄝𑄪𑄢𑄮 𑄟𑄚𑄳𑄠 𑄎𑄧𑄝𑄝𑄴 𑄘𑄨𑄣𑄮—𑄢𑄎𑄴𑄊𑄧𑄢𑄧𑄖𑄴
𑄡𑄧, 𑄝𑄬𑄇𑄴 𑄥𑄪𑄚𑄨𑄝𑄉𑄰𑄱, 𑄝𑄪𑄏𑄨𑄝𑄉𑄰𑄱𑅁 𑄖𑄢 𑄖𑄧𑄢𑄖𑄋𑄧𑄢𑄨 𑄢𑄎𑄴𑄊𑄧𑄢𑄧𑄢𑄴 𑄟𑄪𑄈𑄳𑄠 𑄉𑄬𑄣𑄇𑄴𑅁 𑄌𑄚𑄴𑄚𑄰𑄱𑄘𑄬, 𑄢𑄎, 𑄟𑄧𑄚𑄴𑄖𑄳𑄢𑄨 𑄝𑄬𑄉𑄬 𑄉𑄣𑄧𑄖𑄴
𑄦𑄖𑄴 𑄘𑄨 𑄝𑄰𑄱 𑄃𑄊𑄧𑄚𑄴𑅁 𑄟𑄪𑄉𑄚𑄨 𑄇𑄣𑅁 𑄇𑄧𑄙 𑄝𑄖𑄴𑄖 𑄚𑄬𑄭𑅁 𑄖𑄢 𑄢𑄎𑄢𑄴 𑄟𑄪𑄎𑄪𑄋𑄬 𑄡𑄬𑄭 𑄦𑄖𑄴 𑄎𑄪𑄢𑄴 𑄉𑄧𑄢𑄨 𑄛𑄨𑄏𑄮𑄢𑄴
𑄉𑄧𑄢𑄨𑄣𑄇𑄴𑄇𑄰𑄱—𑄟𑄧𑄦𑄢𑄎𑄴, 𑄇𑄨 𑄦𑄰𑄱𑄠𑄬? 𑄃𑄟𑄢𑄬 𑄇𑄧𑄙𑅁 𑄃𑄟𑄨 𑄖𑄧𑄟𑄢𑄬 𑄛𑄧𑄢𑄚𑄴 𑄘𑄨𑄚𑄬𑄭 𑄦𑄧𑄣𑄬-𑄃𑄮 𑄝𑄨𑄛𑄧𑄘𑄧𑄖𑄴𑄪𑄚𑄴 𑄖𑄮𑄢𑄬𑄝𑄢𑄴 𑄌𑄬𑄌𑄴𑄑 𑄉𑄧𑄢𑄨𑄝𑄮𑄁𑅁
𑄥𑄪𑄚𑄨𑄚𑄬𑄭 𑄟𑄧𑄦𑄢𑄎 𑄌𑄮𑄈𑄴𑄪𑄚𑄴 𑄖𑄪𑄣𑄨 𑄢𑄨𑄚𑄨 𑄌𑄬𑄣𑄧, 𑄟𑄳𑄦𑄖𑄴𑄧𑄢𑄴 𑄚𑄧 𑄟𑄘𑄨𑄣𑄧𑅁 𑄖𑄢𑄢𑄴 𑄃𑄉𑄖𑄳𑄠 𑄝𑄨𑄛𑄧𑄘𑄴 𑄝𑄪𑄏𑄨𑄚𑄬𑄭 𑄊𑄪𑄠𑄮𑄌𑄬𑄣𑄳𑄠 𑄇𑄧𑄣𑄧,
𑄟𑄧𑄦𑄢𑄎𑄴, 𑄟𑄭𑄪 𑄦𑄧𑄣𑄪𑄁𑄉𑄬 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑅁 𑄟𑄧 𑄥𑄧𑄟𑄌𑄳𑄠𑄉𑄪𑄚𑄴 𑄍𑄧𑄎𑄧𑄚𑄴 𑄝𑄬𑄉𑄬 𑄃𑄧𑄎𑄧𑄁𑄌𑄧𑄁 𑄝𑄧𑄣𑄨𑅁 𑄖𑄧𑄟 𑄝𑄨𑄛𑄧𑄘𑄧 𑄇𑄧𑄙𑄚𑄨 𑄃𑄟𑄢𑄬 𑄞𑄋𑄨
𑄇𑄧𑅁 𑄃𑄟𑄨 𑄖𑄧𑄟𑄢𑄬 𑄈𑄟𑄇𑄴𑄇𑄠𑄴 𑄝𑄧𑄣𑄴 𑄘𑄨𑄝𑄮𑄁𑅁</p>

<p>𑄊𑄪𑄠𑄮𑄌𑄬𑄣𑄳𑄠𑄢𑄴 𑄚𑄋𑄚𑄴 𑄥𑄪𑄚𑄨𑄚𑄬𑄭 𑄢𑄎, 𑄟𑄧𑄚𑄴𑄖𑄳𑄢𑄨, 𑄃 𑄢𑄎𑄴𑄥𑄧𑄞𑄢𑄴 𑄝𑄬𑄉𑄬 𑄝𑄰𑄱𑄙𑄳𑄠𑄖𑄴𑄪𑄚𑄴 𑄃𑄝𑄙 𑄉𑄧𑄢𑄨 𑄗𑄨𑄠𑄬𑄭 𑄃𑄪𑄘𑄨𑄣𑄇𑄴𑅁 𑄟𑄧𑄦𑄢𑄎
𑄊𑄪𑄠𑄮𑄌𑄬𑄣𑄳𑄠𑄢𑄬 𑄃𑄎 𑄉𑄧𑄢𑄨 𑄙𑄧𑄢𑄨𑄣𑄮𑅁 𑄃 𑄇𑄧𑄣𑄧, 𑄃𑄮! 𑄖𑄭𑄪 𑄚𑄬 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨! 𑄥𑄣𑄬𑄚𑄴 𑄃𑄟𑄢𑄴 𑄇𑄧𑄚𑄧 𑄌𑄨𑄘𑄬 𑄚𑄬𑄭𑅁 𑄃𑄟𑄢𑄴 𑄃𑄬
𑄝𑄨𑄛𑄧𑄘𑄧𑄢𑄴 𑄘𑄨𑄚𑄳𑄠 𑄞𑄧𑄉𑄧𑄝𑄚𑄴 𑄥𑄧𑄦𑄠𑄴 𑄦𑄧𑄠𑄴 𑄛𑄢 𑄖𑄭𑄪 𑄣𑄪𑄁𑄋𑄮𑄌𑄴𑄨𑅁 𑄢𑄎𑄠𑄴 𑄃𑄎 𑄉𑄧𑄢𑄨 𑄊𑄪𑄠𑄮𑄌𑄬𑄣𑄳𑄠𑄢𑄬 𑄃𑄬𑄇𑄴𑄇𑄚𑄴 𑄇𑄘𑄨𑄢𑄬𑄖𑄴 𑄝𑄧𑄏𑄬𑄣𑄧𑅁
𑄃𑄧𑄚𑄳𑄠𑄧 𑄍𑄧𑄎𑄧𑄚𑄴 𑄝𑄧𑄣𑄨𑄢𑄬-𑄃𑄮 𑄝𑄧𑄏𑄬𑄣𑄧𑅁 𑄊𑄪𑄠𑄮𑄌𑄬𑄣𑄳𑄠 𑄃𑄬𑄉𑄬 𑄃𑄬𑄉𑄬 𑄖 𑄥𑄧𑄟𑄌𑄳𑄠 𑄍𑄧𑄎𑄧𑄚𑄴 𑄝𑄧𑄣𑄨𑄢𑄬-𑄃𑄮 𑄉𑄪𑄚𑄴 𑄞𑄧𑄚𑄴𑄘𑄬𑄭𑄘𑄨 𑄢𑄎𑄢𑄬 𑄌𑄨𑄚𑄴 𑄉𑄧𑄢𑄨
𑄘𑄨𑄣𑄮𑅁 𑄝𑄬𑄉𑄧𑄢𑄴 𑄌𑄨𑄚𑄴 𑄛𑄬𑄭 𑄢𑄎𑄠𑄴 𑄢𑄬𑄎𑄳𑄠𑄧𑄢𑄴 𑄝𑄨𑄛𑄧𑄘𑄧𑄢𑄴 𑄇𑄧𑄙𑄚𑄨 𑄞𑄋𑄨 𑄇𑄧𑄣𑄧𑅁 𑄖𑄬 𑄇𑄧𑄣𑄧, 𑄃𑄬𑄇𑄴𑄮 𑄃𑄧𑄎𑄧𑄁𑄌𑄧𑄁 𑄢𑄬𑄇𑄴𑄈𑄧𑄌𑄴 𑄞𑄣𑄧𑄇𑄴𑄘𑄨𑄚𑄴 𑄙𑄧𑄢𑄨
𑄃𑄬 𑄢𑄬𑄎𑄳𑄠𑄧𑄝𑄟𑄧𑄖𑄴 𑄣𑄁𑄪𑄋𑄬𑄴𑄉𑄨𑅁 𑄖𑄬 𑄃𑄬𑄇𑄴𑄮 𑄝𑄨𑄢𑄬𑄑𑄴 𑄛𑄖𑄴𑄗𑄧𑄢𑄧 𑄉𑄘𑄧𑄖𑄴 𑄗𑄠𑄴𑅁 𑄥𑄨𑄖𑄴𑄪𑄚𑄴 𑄛𑄧𑄖𑄴𑄨 𑄥𑄖𑄴𑄘𑄨𑄚𑄴 𑄎𑄬𑄢𑄬 𑄎𑄬𑄢𑄬 𑄚𑄳𑄦𑄨𑄉𑄨𑄣𑄨 𑄃𑄬𑄏𑄬𑅁 𑄃𑄬𑄣𑄬
𑄖𑄢𑄬 𑄥𑄖𑄴𑄎𑄧𑄚𑄴 𑄟𑄚𑄪𑄌𑄴 𑄞𑄬𑄖𑄴 𑄘𑄳𑄠 𑄛𑄧𑄢𑄬𑅁 𑄚𑄧𑄣𑄬𑄚𑄴 𑄝𑄬𑄇𑄴 𑄍𑄢𑄚𑄙 𑄉𑄧𑄢𑄨 𑄘𑄨 𑄡𑄠𑄴𑅁 𑄥𑄬𑄌𑄴𑄝𑄢𑄧𑄖𑄴𑄪𑄚𑄴 𑄙𑄧𑄢𑄨 𑄃𑄬𑄌𑄳𑄠 𑄍𑄧𑄘𑄨𑄚𑄴 𑄦𑄧𑄣𑄧𑅁
𑄇𑄬𑄣𑄳𑄠 𑄃𑄢𑄧 𑄖𑄬 𑄃𑄬𑄝𑄧𑅁 𑄃𑄬𑄣𑄬 𑄖𑄢𑄬 𑄃𑄢𑄧 𑄥𑄖𑄴𑄎𑄧𑄚𑄴 𑄟𑄚𑄪𑄌𑄴 𑄘𑄳𑄠 𑄛𑄧𑄢𑄨𑄝𑄮𑅁 𑄥𑄨𑄠𑄬𑄚𑄬 𑄝𑄬𑄉𑄧𑄢𑄴 𑄌𑄨𑄘𑄬, 𑄇𑄨 𑄉𑄧𑄢 𑄡𑄠𑄴𑅁</p>

<p>𑄊𑄪𑄠𑄮𑄌𑄬𑄣𑄳𑄠 𑄇𑄧𑄣𑄧, 𑄖𑄪𑄟𑄨 𑄌𑄨𑄘𑄬 𑄚𑄧 𑄉𑄧𑄌𑄳𑄠𑄧, 𑄃𑄟𑄨 𑄃𑄊𑄨𑅁 𑄃𑄟𑄢𑄬 𑄝𑄚 𑄢𑄬𑄇𑄴𑄈𑄧𑄌𑄴𑄮 𑄇𑄪𑄙𑄪 𑄗𑄠𑄴, 𑄥𑄨𑄠𑄚𑄴 𑄘𑄬𑄊𑄬𑄭 𑄘𑄨𑄣𑄬 𑄦𑄧𑄝𑄧𑅁
𑄡 𑄉𑄧𑄢𑄨𑄝𑄢𑄴 𑄃𑄟𑄨 𑄉𑄧𑄢𑄨𑄝𑄮𑄁, 𑄖𑄧𑄟𑄢𑄴 𑄌𑄨𑄘𑄬 𑄉𑄧𑄢 𑄚𑄧 𑄛𑄧𑄢𑄨𑄝𑄮𑅁 𑄖𑄬 𑄢𑄎𑄢𑄬 𑄇𑄧𑄣𑄧, 𑄃𑄟𑄨 𑄥𑄣𑄬𑄚𑄴 𑄢𑄬𑄇𑄴𑄈𑄧𑄌𑄴𑄮 𑄖 𑄉𑄖𑄴𑄮𑄖𑄴𑄪𑄚𑄴
𑄚𑄳𑄦𑄨𑄉𑄨𑄣𑄨𑄝𑄢𑄴 𑄃𑄉𑄬𑄭 𑄖𑄢𑄬 𑄃𑄇𑄳𑄢𑄧𑄟𑄧𑄚𑄴 𑄉𑄧𑄢𑄨𑄝𑄮𑄁𑄉𑄰𑄱𑅁</p>

<p>𑄖𑄬𑄟𑄴𑄟𑄁 𑄟𑄧𑄎𑄨𑄟𑄴 𑄝𑄬𑄣𑄳𑄠𑄟𑄙𑄚𑄴 𑄞𑄖𑄴 𑄈𑄬𑄭𑄘𑄬𑄭 𑄎𑄪𑄇𑄴𑄮𑄣𑄴 𑄦𑄮 𑄙𑄧𑄢𑄨𑄣𑄇𑄴 𑄖𑄢𑅁 𑄊𑄪𑄠𑄮𑄌𑄬𑄣𑄳𑄠 𑄇𑄧𑄣𑄧, 𑄉𑄖𑄴𑄮𑄖𑄴 𑄣𑄟𑄨𑄝𑄖𑄳𑄠𑄠𑄴 𑄘𑄧𑄢𑄨 𑄝𑄚
𑄛𑄧𑄢𑄨𑄝𑄮𑅁 𑄘𑄧𑄢𑄨 𑄝𑄧𑄘𑄨𑄠𑄬 𑄦𑄧𑄣𑄧𑄘𑄬 𑄣𑄪𑄘𑄨𑄢𑄟𑄴 𑄝𑄧𑄣𑄨𑅁 𑄟𑄳𑄦𑄖𑄴𑄧𑄢𑄴 𑄖𑄢𑄬 𑄍𑄬𑄭 𑄗𑄪𑄝𑄬𑄭 𑄘𑄨𑄝𑄮 𑄣𑄟𑄴𑄝 𑄦𑄘 𑄦𑄖𑄳𑄠𑄢𑄟𑄴 𑄝𑄧𑄣𑄨𑅁 𑄢𑄬𑄇𑄴𑄈𑄧𑄌𑄴𑄮 𑄉𑄖𑄴𑄮
𑄥𑄬𑄢𑄬 𑄝𑄧𑄣𑄴 𑄖𑄪𑄣𑄨 𑄚𑄧 𑄛𑄢𑄬 𑄛𑄢 𑄥𑄨𑄠𑄮𑄖𑄴 𑄛𑄚𑄨 𑄞𑄮𑄢𑄬𑄭 𑄘𑄨𑄝𑄮 𑄉𑄧𑄙𑄢𑄟𑄴 𑄝𑄧𑄣𑄨𑅁 𑄉𑄖𑄴𑄮𑄢𑄴 𑄘𑄮𑄢𑄚𑄴 𑄚𑄘𑄨 𑄘𑄨𑄝𑄖𑄳𑄠𑄠𑄴 𑄥𑄧𑄠𑄴𑄥𑄉𑄧𑄌𑄳𑄠
𑄟𑄮𑄚𑄮𑄊𑄧𑄢𑄴 𑄏𑄝𑄬𑄭 𑄘𑄨𑄝𑄮𑄉𑄨 𑄟𑄮𑄚𑄮𑄢𑄟𑄴 𑄝𑄧𑄣𑄨𑅁 𑄃𑄢𑄴 𑄛𑄮𑄖𑄳𑄠 𑄃𑄟𑄧𑄣𑄳𑄠 𑄃𑄟𑄨 𑄃𑄇𑄳𑄢𑄧𑄟𑄧𑄚𑄴 𑄉𑄧𑄢𑄨𑄣𑄬𑄉𑄰𑄱 𑄢𑄬𑄇𑄴𑄈𑄧𑄌𑄴𑄮𑄢𑄴 𑄘𑄨 𑄝𑄢𑄖𑄴 𑄙𑄧𑄢𑄨 𑄌𑄝𑄨
𑄗𑄬𑄝𑄧𑄉𑄰𑄱 𑄛𑄮𑄖𑄳𑄠𑄢𑄟𑄴 𑄝𑄧𑄣𑄨𑅁 𑄟𑄭𑄪 𑄘𑄧𑄢𑄨𑄉𑄚𑄴 𑄝𑄬𑄭 𑄇𑄨𑄢𑄨𑄌𑄴 𑄙𑄧𑄢𑄨 𑄣𑄟𑄨𑄚𑄬𑄭 𑄢𑄬𑄇𑄴𑄈𑄧𑄌𑄴𑄮 𑄇𑄝𑄨𑄟𑄴𑄝𑄰𑄱𑅁 𑄃 𑄢𑄬𑄇𑄴𑄈𑄧𑄌𑄴𑄮 𑄟𑄧𑄢𑄨𑄣𑄬 𑄟𑄧𑄢 𑄢𑄬𑄇𑄴𑄈𑄧𑄌𑄴𑄮
𑄝𑄪𑄉𑄨 𑄖𑄪𑄣𑄨𑄝𑄮𑄉𑄨 𑄝𑄪𑄉𑄨𑄢𑄟𑄴 𑄝𑄧𑄣𑄨𑄠𑄬𑅁</p>

<p>𑄖𑄬𑄟𑄴𑄟𑄁 𑄙𑄧𑄉𑄬 𑄙𑄧𑄉𑄬 𑄖𑄢 𑄡𑄢𑄴 𑄡𑄬 𑄇𑄟𑄴 𑄉𑄧𑄢 𑄙𑄧𑄢𑄨𑄣𑄇𑄴𑅁 𑄦𑄖𑄳𑄠𑄢𑄟𑄬 𑄖𑄢𑄴 𑄣𑄟𑄴𑄝 𑄣𑄟𑄴𑄝 𑄘𑄨𑄠𑄚𑄴 𑄦𑄖𑄴𑄣𑄰𑄱 𑄛𑄧𑄖𑄴𑄨 𑄊𑄧𑄢𑄧𑄖𑄴
𑄃𑄮𑄣𑄮𑄚𑄴𑄥𑄣𑄧𑄖𑄴𑄪𑄚𑄴 𑄍𑄬𑄭 𑄗𑄪𑄝𑄬𑄭 𑄘𑄨𑄣𑄮𑅁 𑄣𑄪𑄘𑄨𑄢𑄟𑄬 𑄍𑄬𑄭𑄠𑄚𑄨 𑄛𑄬𑄎𑄬𑄭 𑄛𑄬𑄎𑄬𑄭 𑄣𑄪𑄘𑄨𑄥𑄚𑄳𑄠 𑄘𑄧𑄢𑄨 𑄝𑄧𑄘𑄨𑄣𑄮𑅁 𑄟𑄮𑄚𑄮𑄢𑄟𑄬 𑄛𑄪𑄚𑄮𑄖𑄴 𑄝𑄚𑄨 𑄣𑄧𑄣𑄧
𑄥𑄧𑄭𑄥𑄉𑄧𑄌𑄳𑄠 𑄟𑄮𑄚𑄮𑄊𑄧𑄢𑄴𑅁 𑄖𑄢 𑄃𑄬𑄝𑄢𑄧𑄖𑄴 𑄣𑄧𑄢𑄴 𑄘𑄨𑄣𑄇𑄴 𑄢𑄬𑄇𑄴𑄈𑄧𑄌𑄴𑄮𑄢𑄴 𑄉𑄖𑄴𑄮 𑄟𑄪𑄈𑄳𑄠𑅁 𑄖𑄢𑄢𑄬 𑄛𑄧𑄗𑄴 𑄘𑄬𑄊𑄬𑄭 𑄘𑄬𑄊𑄬𑄭 𑄉𑄬𑄣𑄇𑄴 𑄢𑄎𑄢𑄴
𑄥𑄨𑄝𑄬𑄦𑄨𑄠𑄪𑄚𑄴𑅁 𑄉𑄖𑄴𑄮 𑄘𑄮𑄢𑄧𑄖𑄴 𑄣𑄪𑄋𑄨𑄚𑄬𑄭 𑄉𑄧𑄙𑄢𑄟𑄬 𑄖𑄢𑄴 𑄘𑄨𑄠𑄚𑄴 𑄒𑄬𑄁𑄉𑄰𑄱 𑄍𑄧𑄢 𑄦𑄬𑄘𑄬 𑄃𑄉𑄢𑄬 𑄉𑄧𑄙 𑄝𑄚𑄨 𑄉𑄖𑄴𑄮 𑄥𑄬𑄢𑄬 𑄃𑄪𑄎𑄮𑄣𑄴 𑄃𑄪𑄎𑄮𑄣𑄴 𑄛𑄚𑄨
𑄦𑄨𑄎𑄬 𑄙𑄧𑄢𑄨𑄣𑄮𑅁 𑄃𑄨𑄚𑄴𑄘𑄨 𑄟𑄮𑄚𑄮𑄢𑄟𑄬 𑄖𑄢𑄴 𑄛𑄪𑄚𑄮𑄖𑄴 𑄝𑄚𑄳𑄠 𑄥𑄧𑄭𑄥𑄉𑄧𑄌𑄳𑄠 𑄟𑄮𑄚𑄮𑄊𑄧𑄢𑄴 𑄉𑄖𑄴𑄮 𑄟𑄪𑄠𑄚𑄧𑄖𑄴 𑄏𑄝𑄬𑄭 𑄘𑄳𑄠 𑄙𑄧𑄢𑄨𑄣𑄮𑅁 𑄃𑄨𑄠𑄬𑄚𑄨 𑄉𑄧𑄢𑄧𑄘𑄬
𑄉𑄧𑄢𑄧𑄘𑄬 𑄛𑄮𑄖𑄳𑄠 𑄃𑄟𑄧𑄣𑄴 𑄊𑄮𑄚𑄬𑄭 𑄃𑄬𑄣𑄧𑅁 𑄥𑄬𑄝𑄬𑄘𑄬𑄚𑄴 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨 𑄝𑄮𑄖𑄳𑄠 𑄣𑄪𑄘𑄨 𑄙𑄧𑄢𑄨𑄚𑄬𑄭 𑄉𑄖𑄴𑄮 𑄌𑄬𑄭 𑄣𑄟𑄨𑄣𑄮𑄉𑄰𑄱𑅁 𑄖 𑄛𑄪𑄚𑄬 𑄛𑄪𑄚𑄬
𑄣𑄟𑄨𑄣𑄇𑄴𑄇𑄰𑄱 𑄛𑄮𑄖𑄳𑄠𑄢𑄟𑄴 𑄃 𑄝𑄪𑄉𑄨𑄢𑄟𑄴𑅁 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨 𑄣𑄟𑄨 𑄟𑄧𑄖𑄴𑄧𑄚𑄴 𑄢𑄬𑄇𑄴𑄈𑄧𑄌𑄴𑄮𑄢𑄬 𑄃𑄇𑄳𑄢𑄧𑄟𑄧𑄚𑄴 𑄉𑄧𑄢𑄨𑄣𑄮𑄉𑄰𑄱𑅁 𑄢𑄬𑄇𑄴𑄈𑄧𑄌𑄴𑄮 𑄛𑄚𑄨𑄖𑄴 𑄝𑄧𑄣𑄴
𑄈𑄬𑄣𑄬𑄭 𑄚𑄧 𑄛𑄢𑄬𑄢𑄴 𑄇𑄨𑄚𑄬𑄭 𑄃𑄬𑄇𑄴𑄮 𑄜𑄣𑄬 𑄉𑄖𑄴𑄮𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨 𑄃𑄬𑄝𑄢𑄴 𑄌𑄬𑄣𑄧𑅁 𑄃𑄨𑄚𑄴𑄘𑄨 𑄟𑄮𑄚𑄮𑄢𑄟𑄬 𑄥𑄧𑄭𑄥𑄉𑄧𑄌𑄳𑄠 𑄟𑄮𑄚𑄮𑄊𑄧𑄢𑄴 𑄏𑄝𑄬𑄭 𑄘𑄨 𑄉𑄖𑄴𑄮
𑄟𑄪𑄈𑄚𑄴 𑄚𑄘𑄨 𑄗𑄰𑄱 𑄘𑄳𑄠𑅁 𑄢𑄬𑄇𑄴𑄈𑄧𑄌𑄴𑄮 𑄈𑄨𑄣𑄴𑄈𑄨𑄣𑄖𑄬𑄴 𑄘𑄬𑄭 𑄛𑄮𑄖𑄳𑄠𑄢𑄟𑄬 𑄒𑄨𑄇𑄴 𑄛𑄮𑄖𑄳𑄠 𑄟𑄙𑄚𑄴 𑄢𑄬𑄇𑄴𑄈𑄧𑄌𑄴𑄮𑄢𑄴 𑄘𑄨 𑄝𑄢𑄖𑄴 𑄙𑄧𑄢𑄨 𑄌𑄝𑄨 𑄙𑄧𑄢𑄨𑄣𑄮𑅁
𑄥𑄬𑄝𑄬𑄘𑄬𑄚𑄴 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨 𑄖𑄢𑄴 𑄘𑄬𑄝𑄧𑄁𑄥𑄨 𑄇𑄨𑄢𑄨𑄌𑄴𑄌𑄚𑄴𑄘𑄰𑄱 𑄛𑄮𑄣𑄳𑄠 𑄢𑄬𑄇𑄴𑄈𑄧𑄌𑄴𑄮𑄢𑄴 𑄘𑄨𑄠𑄚𑄴 𑄦𑄖𑄴 𑄇𑄝𑄨 𑄘𑄨𑄣𑄮, 𑄘𑄨𑄠𑄚𑄴 𑄒𑄬𑄁 𑄇𑄝𑄨 𑄘𑄨𑄣𑄮𑅁
𑄎𑄬𑄢𑄬𑄘𑄨 𑄉𑄧𑄖𑄴𑄧𑄚𑄝𑄮 𑄇𑄝𑄨 𑄘𑄨𑄣𑄮𑅁 𑄉𑄧𑄖𑄴𑄧𑄚 𑄇𑄝 𑄡𑄬𑄭 𑄃𑄧𑄎𑄧𑄁𑄌𑄧𑄁 𑄢𑄬𑄇𑄴𑄈𑄧𑄌𑄴𑄮 𑄏𑄧𑄝𑄖𑄴 𑄉𑄧𑄢𑄨 𑄉𑄮𑄌𑄴𑄌𑄬𑄭 𑄛𑄧𑄢𑄨𑄣𑄮𑅁 𑄢𑄬𑄇𑄴𑄈𑄧𑄌𑄴𑄮 𑄟𑄧𑄢𑄨𑄚𑄬𑄭 𑄝𑄪𑄉𑄨𑄢𑄟𑄬
𑄢𑄬𑄇𑄴𑄈𑄧𑄌𑄴𑄮𑄢𑄴 𑄟𑄙𑄣 𑄚𑄬𑄠𑄬 𑄇𑄨𑄠𑄬𑄉𑄚𑄴 𑄝𑄪𑄉𑄨 𑄖𑄪𑄣𑄨𑄣𑄮𑄉𑄨 𑄉𑄖𑄴𑄮𑄖𑄴𑄪𑄚𑄴𑅁 </p>

<p>𑄣𑄪𑄘𑄨𑄠𑄚𑄴 𑄙𑄧𑄢𑄨 𑄙𑄧𑄢𑄨 𑄉𑄖𑄴𑄮𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨 𑄃𑄬𑄭 𑄊𑄪𑄠𑄮𑄌𑄬𑄣𑄳𑄠 𑄢𑄬𑄇𑄴𑄈𑄧𑄌𑄴𑄮𑄢𑄴 𑄛𑄬𑄑𑄴𑄮 𑄇𑄨𑄢𑄨𑄌𑄴𑄌𑄚𑄴𑄘𑄰𑄱 𑄌𑄨𑄢𑄨 𑄘𑄨𑄣𑄮𑄉𑄨𑅁 𑄢𑄬𑄇𑄴𑄈𑄧𑄌𑄴𑄮𑄢𑄴
𑄃𑄘𑄪𑄢𑄨𑄖𑄴𑄪𑄚𑄴 𑄟𑄚𑄪𑄏𑄮𑄢𑄴 𑄦𑄢𑄴𑄇𑄧𑄢𑄉𑄪𑄚𑄴 𑄗𑄪𑄝𑄬𑄭 𑄃𑄚𑄨 𑄖𑄬 𑄟𑄧𑄚𑄴𑄘𑄧𑄢𑄴 𑄎𑄧𑄝𑄨 𑄎𑄧𑄝𑄨 𑄃𑄬𑄉𑄬 𑄃𑄬𑄉𑄬 𑄟𑄧𑄌𑄳𑄠𑄧𑄚𑄴𑄘𑄬 𑄝𑄬𑄇𑄴 𑄟𑄧𑄢 𑄟𑄚𑄪𑄌𑄴𑄪𑄚𑄴 𑄎𑄨𑄠𑄬𑄭
𑄖𑄪𑄣𑄨𑄣𑄮𑅁 𑄃𑄬 𑄊𑄧𑄘𑄧𑄚𑄚𑄴𑄘𑄰𑄱 𑄢𑄬𑄎𑄳𑄠𑄧𑄢𑄴 𑄝𑄬𑄉𑄬 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨 𑄃 𑄖𑄢𑄴 𑄍𑄧𑄎𑄧𑄚𑄴 𑄥𑄧𑄟𑄌𑄳𑄠𑄢𑄬 𑄙𑄧𑄚𑄳𑄠𑄧 𑄙𑄧𑄚𑄳𑄠𑄧 𑄉𑄧𑄢𑄨 𑄃𑄪𑄘𑄨𑄣𑄇𑄴𑅁</p>

<p>𑄢𑄎𑄠𑄴 𑄃𑄉𑄖𑄳𑄠 𑄈𑄪𑄎𑄨 𑄦𑄰𑄱 𑄖 𑄏𑄨𑄝𑄮𑄣𑄰𑄱 𑄊𑄪𑄠𑄮𑄌𑄬𑄣𑄳𑄠𑄢𑄴 𑄟𑄬𑄣 𑄉𑄧𑄢𑄨 𑄘𑄨𑄣𑄮𑅁 𑄝𑄉𑄨 𑄍𑄧𑄎𑄧𑄚𑄴 𑄝𑄧𑄣𑄨𑄣𑄰𑄱 𑄟𑄧𑄚𑄴𑄖𑄳𑄢𑄨, 𑄃𑄪𑄎𑄨𑄢𑄴 𑄚𑄎𑄨𑄢𑄮𑄢𑄴
𑄏𑄨𑄣𑄰𑄱 𑄟𑄬𑄣 𑄉𑄧𑄢𑄨 𑄘𑄨𑄣𑄇𑄴𑅁 𑄃𑄨𑄚𑄴𑄘𑄨 𑄊𑄪𑄠𑄮𑄌𑄬𑄣𑄳𑄠𑄢𑄴 𑄚𑄨𑄎𑄮 𑄊𑄧𑄢𑄧𑄖𑄴 𑄖 𑄍𑄧𑄞𑄬𑄠𑄬 𑄖𑄢𑄬 𑄖𑄬 𑄛𑄨𑄏𑄪𑄟𑄮𑄛𑄨𑄏𑄪𑄟𑄨 𑄉𑄧𑄢𑄉𑄧𑄢𑄨 𑄉𑄧𑄢𑄧𑄘𑄬 𑄉𑄧𑄢𑄧𑄘𑄬
𑄟𑄢𑄟𑄢𑄨 𑄉𑄧𑄢𑄨 𑄟𑄧𑄢𑄨 𑄉𑄬𑄣𑄇𑄴𑅁 𑄈𑄧𑄝𑄧𑄢𑄴 𑄥𑄪𑄚𑄨𑄚𑄬𑄭 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑄠𑄬 𑄖 𑄟𑄢𑄬 𑄃𑄚𑄨𑄣𑄮𑄉𑄰𑄱! </p>

<p>𑄚𑄪𑄠𑄮 𑄢𑄬𑄎𑄳𑄠𑄧𑄖𑄴 𑄟𑄮𑄇𑄴 𑄃 𑄟𑄢𑄬 𑄚𑄨𑄚𑄬𑄭 𑄥𑄪𑄊𑄬 𑄥𑄚𑄴𑄘𑄨𑄠𑄬 𑄘𑄨𑄚𑄴 𑄉𑄧𑄋𑄘𑄬 𑄉𑄧𑄋𑄘𑄬 𑄡𑄬𑄘𑄨𑄚𑄳𑄠 𑄖 𑄟 𑄟𑄧𑄢𑄨 𑄉𑄬𑄣𑄧, 𑄥𑄬𑄘𑄨𑄚𑄳𑄠 𑄖𑄬 𑄖
𑄟𑄢𑄬 𑄇𑄌𑄴𑄖𑄧-𑄇𑄧𑄢𑄴𑄟𑄧 𑄉𑄧𑄢𑄨 𑄖 𑄚𑄨𑄎𑄮𑄢𑄴 𑄟𑄮𑄇𑄴𑄮𑄢𑄬 𑄛𑄨𑄙𑄨𑄖𑄴 𑄝𑄪𑄉𑄨 𑄃𑄉𑄏𑄧𑄢𑄴 𑄟𑄪𑄈𑄳𑄠 𑄃𑄪𑄢𑄨 𑄉𑄬𑄣𑄧𑄉𑄰𑄱𑅁 𑄝𑄪𑄢𑄮𑄝𑄪𑄢𑄨𑄠𑄬 𑄇𑄧𑄚𑄴—𑄖𑄢 𑄃𑄬𑄏𑄧 𑄥𑄧𑄁
𑄃𑄉𑄏𑄧𑄖𑄴 𑄃𑄬𑄇𑄴𑄎𑄧𑄚𑄴 𑄥𑄪𑄇𑄳𑄠 𑄃𑄧𑄚𑄳𑄠𑄧𑄎𑄧𑄚𑄴 𑄥𑄪𑄇𑄪𑄚𑄨 𑄚𑄋𑄬 𑄝𑄎𑄨 𑄃𑄊𑄧𑄚𑄴 𑄖𑄢 𑄥𑄚𑄳𑄠 𑄉𑄧𑄢𑄨𑅁 𑄃𑄬 𑄘𑄨𑄝𑄬 𑄖𑄢 𑄝𑄧𑄏𑄧𑄢𑄬 𑄃𑄬𑄇𑄴𑄈𑄬𑄛𑄴
𑄃𑄬𑄉𑄧𑄖𑄴𑄧𑄢𑄴 𑄦𑄧𑄚𑄴𑅁 𑄡𑄬 𑄃𑄧𑄇𑄴𑄖𑄧𑄖𑄴 𑄖𑄢 𑄃𑄬𑄉𑄧𑄖𑄴𑄧𑄢𑄴 𑄦𑄧𑄚, 𑄥𑄬 𑄃𑄧𑄇𑄴𑄖𑄧𑄖𑄴 𑄛𑄨𑄖𑄴𑄗𑄨𑄟𑄨𑄖𑄴 𑄚𑄪𑄠𑄮 𑄃𑄬𑄇𑄴𑄎𑄧𑄚𑄴 𑄝𑄧𑄣𑄨 𑄎𑄧𑄚𑄧𑄟𑄴 𑄣𑄧𑄠𑄴𑅁 𑄃
𑄘𑄬𑄝𑄇𑄣 𑄣𑄧𑄇𑄬𑄴 𑄘𑄬𑄝𑄝𑄮 𑄡𑄧𑄇𑄬𑄴 𑄏𑄨𑄟𑄨𑄣𑄠𑄴, 𑄃𑄏𑄧𑄣𑄬 𑄞𑄨𑄣𑄬 𑄥𑄧𑄇𑄬𑄴𑄚𑄴 𑄊𑄪𑄠𑄮𑄌𑄬𑄣𑄳𑄠 𑄝𑄧𑄣𑄨𑄢𑄴 𑄇𑄨𑄢𑄨𑄌𑄴𑄌𑄚𑄴 𑄥𑄧𑄘𑄧𑄉𑄧𑄖𑄴 𑄏𑄨𑄟𑄨𑄣𑄬𑄭 𑄃𑄪𑄘𑄬𑄘𑄬𑅁♦</p>

<h2>𑄝𑄪𑄌𑄳𑄠 𑄝𑄪𑄢𑄨𑄨 𑄃 𑄃𑄬𑄇𑄴𑄮 𑄝𑄊𑄴</h2>

<p>𑄝𑄪𑄌𑄳𑄠 𑄝𑄪𑄢𑄨𑅁 𑄝𑄚 𑄘𑄨𑄎𑄧𑄚𑄧𑄢𑄴 𑄥𑄧𑄁𑄥𑄢𑄴𑅁 𑄚𑄬𑄠𑄬 𑄚𑄘𑄧𑄁𑄥 𑄥𑄧𑄁𑄥𑄢𑄴𑅁 𑄟𑄳𑄦𑄖𑄴𑄧𑄢𑄴 𑄚𑄙 𑄚𑄘𑄧𑄁𑄥 𑄞𑄨𑄣𑄨 𑄖𑄢𑄢𑄴 𑄇𑄨 𑄇𑄧𑄚𑄧𑄘𑄨𑄚𑄴
𑄉𑄧𑄟𑄬𑄘𑄣𑄬 𑄈𑄬𑄝𑄢𑄴 𑄙𑄢𑄌𑄴 𑄚𑄧 𑄦𑄧𑄠𑄴? 𑄡𑄬𑄟𑄬𑄚𑄴—𑄛𑄨𑄙𑄬, 𑄟𑄢𑄬𑄭 𑄛𑄨𑄙𑄬, 𑄇𑄮𑄚𑄴𑄞𑄖𑄴, 𑄚𑄚𑄇𑄴𑄇𑄚𑄴𑅁 𑄥𑄨𑄠𑄬𑄚𑄬 𑄝𑄪𑄌𑄳𑄠 𑄃𑄬𑄇𑄴𑄘𑄨𑄚𑄴 𑄝𑄪𑄢𑄨𑄢𑄬
𑄇𑄧𑄣𑄧, 𑄃𑄮 𑄝𑄪𑄢𑄨, 𑄞𑄣𑄧𑄇𑄴 𑄞𑄨𑄣𑄮𑄚𑄴 𑄙𑄧𑄢𑄨 𑄟𑄧𑄢𑄴 𑄛𑄨𑄙𑄬 𑄈𑄬𑄝𑄢𑄴 𑄃𑄧𑄟𑄧𑄇𑄧𑄘𑄧 𑄟𑄧𑄚𑄬 𑄇𑄧𑄢𑄴𑅁 𑄖𑄭𑄪 𑄟𑄧𑄢𑄬 𑄛𑄨𑄙𑄬 𑄝𑄚𑄬𑄭 𑄈𑄝𑄚 𑄃𑄬𑄇𑄴𑄘𑄨𑄚𑄴𑅁
𑄝𑄪𑄌𑄳𑄠 𑄇𑄧𑄙𑄚𑄴 𑄥𑄪𑄚𑄨𑄟𑄧𑄖𑄴𑄧𑄚𑄴 𑄝𑄪𑄢𑄨 𑄥𑄮𑄎𑄬𑄭 𑄃𑄪𑄘𑄨 𑄇𑄧𑄣𑄧, 𑄇𑄧𑄣𑄬𑄭 𑄦𑄧𑄣𑄧𑄚𑄨? 𑄛𑄨𑄙𑄬 𑄌𑄮𑄣𑄴 𑄘𑄪𑄉𑄨𑄟𑄴, 𑄙𑄨𑄋𑄨 𑄇𑄪𑄙𑄪? 𑄛𑄨𑄙𑄬𑄉𑄪𑄢𑄨 𑄏𑄢𑄨𑄟𑄴, 𑄇𑄪𑄣𑄮
𑄇𑄪𑄙𑄪? 𑄛𑄨𑄙𑄬𑄉𑄪𑄢𑄨 𑄖𑄬𑄉𑄨𑄟𑄴, 𑄌𑄣𑄮𑄚𑄴 𑄇𑄪𑄙𑄪? 𑄉𑄏𑄧𑄖𑄴𑄪𑄚𑄴 𑄦𑄧𑄣 𑄛𑄧𑄌𑄳𑄠 𑄛𑄢 𑄛𑄨𑄙𑄬 𑄝𑄚𑄬𑄌𑄴 𑄇𑄧𑄣𑄬 𑄦𑄧𑄣𑄧 𑄚𑄨? 𑄛𑄨𑄙𑄬 𑄝𑄚𑄬𑄟𑄴 𑄟𑄭𑄪
𑄇𑄨𑄋𑄨𑄢𑄨? 𑄝𑄪𑄌𑄳𑄠 𑄇𑄧𑄣𑄧, 𑄟𑄭𑄪 𑄎𑄪𑄇𑄴𑄮𑄣𑄴 𑄉𑄧𑄢𑄨 𑄘𑄨𑄟𑄴𑅁 𑄖𑄭𑄪 𑄌𑄨𑄘𑄬 𑄚𑄧 𑄉𑄧𑄢𑄨𑄌𑄴𑅁 𑄝𑄪𑄢𑄨 𑄎𑄧𑄝𑄝𑄴 𑄜𑄨𑄢𑄬𑄣𑄧, 𑄝𑄬𑄇𑄴 𑄎𑄠𑄴𑄎𑄪𑄇𑄴𑄮𑄣𑄴 𑄦𑄧𑄣𑄬 𑄛𑄨𑄙𑄬
𑄝𑄚𑄘𑄬 𑄃 𑄇𑄧𑄘𑄧𑄇𑄴𑄧𑄚𑄴𑅁 𑄃𑄬𑄚𑄬 𑄞𑄣𑄧𑄇𑄴𑄘𑄨𑄚𑄴 𑄙𑄧𑄢𑄨 𑄟𑄧𑄢𑄴𑄃𑄮 𑄛𑄨𑄙𑄬 𑄈𑄬𑄝𑄢𑄴 𑄞𑄢𑄨 𑄙𑄢𑄌𑄴 𑄦𑄰𑄱𑄠𑄬𑅁</p>

<p>𑄝𑄪𑄢𑄨𑄢𑄴 𑄇𑄧𑄙𑄚𑄨 𑄥𑄪𑄚𑄨𑄟𑄧𑄖𑄴𑄧𑄚𑄴 𑄝𑄪𑄌𑄳𑄠 𑄖𑄧𑄚𑄧𑄁 𑄖𑄧𑄚𑄧𑄁 𑄉𑄧𑄢𑄨 𑄖𑄉𑄧𑄣𑄴 𑄈𑄪𑄢𑄮𑄣𑄴 𑄦𑄘𑄧𑄖𑄴 𑄚𑄨𑄚𑄬𑄭 𑄉𑄬𑄣𑄧𑄉𑄰𑄱 𑄏𑄢𑄴𑄟𑄪𑄈𑄳𑄠𑅁 𑄖𑄬 𑄏𑄢𑄧𑄖𑄴 𑄡𑄬𑄭
𑄉𑄌𑄴 𑄇𑄝𑄨 𑄃𑄚𑄨 𑄛𑄘𑄨𑄣𑄮𑄉𑄨 𑄙𑄨𑄋𑄨, 𑄝𑄌𑄴 𑄇𑄝𑄨 𑄃𑄚𑄨 𑄝𑄚𑄬𑄣𑄧𑄉𑄨 𑄇𑄪𑄣𑄮 𑄃 𑄌𑄣𑄮𑄚𑄴𑅁 𑄛𑄨𑄙𑄬 𑄥𑄨𑄎𑄬𑄝𑄖𑄳𑄠𑄠𑄴 𑄃𑄚𑄨𑄣𑄮𑄉𑄰𑄱 𑄘𑄢𑄴𑄝𑄮𑅁
𑄥𑄬𑄝𑄬𑄘𑄬𑄚𑄴 𑄝𑄪𑄌𑄳𑄠 𑄝𑄪𑄢𑄨 𑄘𑄨𑄎𑄧𑄚𑄬 𑄝𑄢 𑄝𑄚𑄨, 𑄌𑄮𑄣𑄴 𑄘𑄪𑄉𑄨 𑄝𑄚𑄬𑄣𑄇𑄴 𑄛𑄨𑄙𑄬 𑄉𑄪𑄢𑄨𑅁 𑄥𑄨𑄠𑄬𑄚𑄨𑄢𑄬 𑄛𑄚𑄨 𑄍𑄨𑄘𑄨 𑄘𑄨 𑄘𑄧𑄣 𑄘𑄧𑄣 𑄉𑄧𑄢𑄨
𑄟𑄧𑄣𑄨𑄣𑄇𑄴𑅁 𑄃𑄬𑄚𑄴 𑄥𑄧𑄟𑄧𑄠𑄴 𑄝𑄪𑄢𑄨 𑄇𑄧𑄠𑄴𑄘𑄬—𑄝𑄪𑄌𑄳𑄠, 𑄛𑄨𑄙𑄬 𑄈𑄧𑄉 𑄉𑄧𑄢𑄨𑄝𑄢𑄴 𑄛𑄘 𑄚𑄬𑄭𑄘𑄬 𑄘𑄬𑅁 𑄇𑄨𑄣𑄰𑄱 𑄛𑄨𑄙𑄬 𑄈𑄧𑄉 𑄉𑄧𑄢𑄨𑄝𑄮𑄁? 𑄡 𑄡,
𑄇𑄧𑄘𑄧𑄇𑄴𑄇𑄚𑄨 𑄛𑄬𑄖𑄳𑄠𑄛𑄘 𑄇𑄝𑄨 𑄃𑄚𑄴𑄘𑄰𑄱𑅁 𑄝𑄪𑄌𑄳𑄠 𑄃 𑄇𑄨 𑄉𑄧𑄢𑄨𑄝𑄮, 𑄖𑄧𑄚𑄧𑄁 𑄖𑄧𑄚𑄁𑄧 𑄉𑄧𑄢𑄨 𑄖𑄉𑄧𑄣𑄴 𑄃𑄬𑄇𑄴𑄇𑄚𑄴 𑄦𑄘𑄧𑄖𑄴 𑄚𑄨𑄚𑄬𑄭 𑄉𑄬𑄣𑄧
𑄛𑄬𑄖𑄳𑄠𑄝𑄧𑄚𑄧 𑄟𑄪𑄈𑄳𑄠𑅁</p>

<p>𑄛𑄬𑄖𑄳𑄠𑄝𑄧𑄚𑄧𑄖𑄴 𑄛𑄬𑄢𑄝𑄟𑄧𑄖𑄴 𑄝𑄊𑄴 𑄗𑄚𑄴𑅁 𑄝𑄪𑄌𑄳𑄠 𑄡𑄬𑄭 𑄛𑄬𑄖𑄳𑄠𑄝𑄧𑄚𑄧𑄖𑄴 𑄗𑄪𑄌𑄴 𑄗𑄪𑄌𑄴 𑄛𑄘 𑄇𑄝 𑄙𑄧𑄢𑄨𑄣𑄮, 𑄥𑄬𑄝𑄬𑄘𑄬𑄚𑄴 𑄃𑄊𑄪𑄟𑄴 𑄉𑄧𑄢𑄨
𑄃𑄬𑄇𑄴𑄮 𑄝𑄊𑄴 𑄃𑄬𑄇𑄴 𑄜𑄣𑄬 𑄝𑄪𑄌𑄳𑄠 𑄟𑄪𑄎𑄪𑄋𑄬 𑄗𑄨𑄠𑄬𑄣𑄧𑄉𑄨𑅁 𑄝𑄊𑄴𑄉𑄳𑄠 𑄝𑄪𑄌𑄳𑄠𑄢𑄬 𑄇𑄧𑄣𑄧, 𑄃𑄬 𑄝𑄪𑄌𑄳𑄠, 𑄟𑄧 𑄛𑄬𑄖𑄳𑄠𑄛𑄘𑄚𑄨 𑄖𑄭𑄪 𑄇𑄨𑄖𑄳𑄠𑄠𑄴
𑄇𑄝𑄧𑄢𑄴𑄣𑄨? 𑄝𑄪𑄌𑄳𑄠 𑄓𑄧𑄢𑄬 𑄇𑄋𑄪𑄢𑄮 𑄝𑄧𑄘𑄨 𑄦𑄖𑄴𑄎𑄪𑄢𑄴 𑄉𑄧𑄢𑄨 𑄉𑄨𑄢𑄴𑄉𑄨𑄌𑄳𑄠 𑄉𑄧𑄣𑄠𑄴 𑄇𑄧𑄣𑄧, 𑄟𑄟𑄪 𑄟𑄜𑄴 𑄉𑄧𑄢𑄨𑄌𑄴, 𑄛𑄨𑄙𑄬 𑄝𑄚𑄬𑄝𑄖𑄳𑄠𑄠𑄴
𑄇𑄧𑄘𑄧𑄇𑄴𑄇𑄚𑄨 𑄛𑄬𑄖𑄳𑄠𑄛𑄘 𑄣𑄉𑄬𑄖𑄬𑄴𑅁 𑄝𑄪𑄌𑄳𑄠 𑄇𑄧𑄙 𑄥𑄪𑄚𑄨𑄚𑄬𑄭 𑄝𑄊𑄳𑄠 𑄞𑄬𑄉𑄧𑄖𑄴 𑄉𑄧𑄢𑄨 𑄦𑄎𑄨 𑄃𑄪𑄘𑄨𑄣𑄮𑅁 𑄖𑄬 𑄃𑄪𑄌𑄴𑄍𑄰𑄱 𑄍𑄮𑄖𑄴𑄛𑄮𑄖𑄳𑄠 𑄦𑄰𑄱𑄚𑄬𑄭 𑄇𑄧𑄣𑄧,
𑄃𑄮, 𑄛𑄨𑄙𑄬 𑄝𑄚𑄬𑄝𑄖𑄳𑄠𑄠𑄴 𑄥𑄣𑄬𑄚𑄴? 𑄥𑄨𑄠𑄚𑄴 𑄘𑄧 𑄞𑄢𑄨 𑄘𑄮𑄣𑄴 𑄇𑄧𑄙𑅁 𑄚𑄬𑄎, 𑄚𑄬𑄎, 𑄡𑄬𑄘𑄧𑄇𑄴𑄇𑄚𑄨 𑄛𑄢𑄧𑄌𑄴, 𑄇𑄝𑄨 𑄚𑄬𑄎𑅁 𑄟𑄳𑄦𑄖𑄴𑄧𑄢𑄴
𑄟𑄧𑄢𑄬 𑄇𑄧𑄠𑄬𑄇𑄴𑄮 𑄛𑄨𑄙𑄬 𑄈𑄝𑄬𑄭 𑄛𑄬𑄝𑄬𑅁 𑄝𑄊𑄳𑄠 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄝𑄪𑄌𑄳𑄠 𑄟𑄧𑄚𑄧𑄖𑄴 𑄥𑄦𑄧𑄥𑄴 𑄛𑄬𑄣𑄧𑅁 𑄖𑄬 𑄝𑄊𑄳𑄠𑄢𑄬 𑄃𑄪𑄘𑄨𑄌𑄴𑄮 𑄉𑄧𑄢𑄨 𑄇𑄧𑄣𑄧,
𑄥𑄨𑄠𑄚𑄴 𑄘𑄧 𑄇𑄮 𑄚𑄧 𑄛𑄧𑄢𑄨𑄝𑄮𑅁 𑄈𑄟𑄇𑄴𑄇𑄠𑄴 𑄛𑄨𑄙𑄬 𑄈𑄬𑄭 𑄛𑄬𑄝𑄬𑅁 𑄟𑄳𑄦𑄖𑄴𑄧𑄢𑄴 𑄟𑄟𑄪, 𑄥𑄪𑄚𑄨𑄌𑄴, 𑄡𑄧𑄇𑄬𑄴𑄚𑄴 𑄘𑄬𑄝𑄬, 𑄟𑄧 𑄊𑄧𑄢𑄧𑄟𑄪𑄈𑄳𑄠𑄖𑄴𑄪𑄚𑄴 𑄇𑄣
𑄙𑄪𑄟𑄮 𑄃𑄪𑄘𑄨𑄝𑄮, 𑄇𑄧𑄠𑄬𑄇𑄴𑄮 𑄜𑄪𑄁𑄜𑄪𑄁 𑄝𑄌𑄴 𑄜𑄪𑄘𑄮𑄚𑄨 𑄢𑄧 𑄦𑄧𑄝𑄧, 𑄥𑄬𑄇𑄬𑄴𑄚𑄴 𑄖𑄬 𑄡𑄬𑄝𑄬𑄘𑄬𑅁 𑄥𑄬 𑄃𑄇𑄬𑄴 𑄉𑄬𑄣𑄬 𑄛𑄨𑄙𑄬 𑄈𑄬𑄭 𑄚𑄧 𑄛𑄬𑄝𑄬𑅁 𑄡𑄬𑄌𑄴 𑄟𑄳𑄦𑄖𑄴𑄧𑄢𑄴
𑄃𑄧𑄇𑄴𑄖𑄧 𑄟𑄧𑄎𑄨𑄟𑄴, 𑄞𑄪𑄣𑄴 𑄚𑄧 𑄉𑄧𑄢𑄨𑄌𑄴𑅁 𑄝𑄪𑄌𑄳𑄠 𑄃𑄬𑄇𑄴𑄝𑄪𑄉𑄨 𑄛𑄬𑄖𑄳𑄠 𑄛𑄘 𑄇𑄝𑄨 𑄃𑄚𑄨𑄣𑄮𑅁</p>

<p>𑄃𑄬𑄇𑄴𑄝𑄪𑄉𑄨 𑄛𑄬𑄖𑄳𑄠𑄛𑄘𑄣𑄰𑄱 𑄝𑄪𑄌𑄳𑄠 𑄏𑄢𑄧𑄖𑄴𑄪𑄚𑄴 𑄜𑄨𑄢𑄨 𑄃𑄬𑄣𑄬𑄉𑄰𑄱 𑄝𑄪𑄌𑄳𑄠 𑄝𑄪𑄢𑄨 𑄘𑄨𑄎𑄧𑄚𑄬 𑄛𑄨𑄙𑄬 𑄈𑄧𑄉 𑄝𑄚𑄬𑄚𑄬𑄭 𑄛𑄮𑄉𑄮𑄚𑄮𑄖𑄴 𑄛𑄨𑄙𑄬𑄉𑄪𑄚𑄴 𑄥𑄨𑄎𑄬
𑄙𑄧𑄣𑄴𑄣𑄇𑄴𑅁 𑄇𑄧𑄢𑄇𑄧𑄢𑄨 𑄥𑄧𑄟𑄧𑄠𑄴 𑄙𑄧𑄢𑄨 𑄛𑄨𑄙𑄬𑄉𑄪𑄚𑄴 𑄥𑄨𑄎𑄨𑄣𑄬 𑄝𑄪𑄢𑄨 𑄇𑄧𑄣𑄧, 𑄝𑄪𑄌𑄳𑄠 𑄃𑄬𑄇𑄴𑄮 𑄛𑄨𑄙𑄬 𑄌𑄊𑄨 𑄌𑄁, 𑄃𑄧? 𑄝𑄪𑄢𑄨 𑄃𑄬𑄇𑄴𑄮 𑄛𑄨𑄙𑄬 𑄌𑄊𑄨
𑄌𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄇𑄧𑄣𑄧, 𑄚𑄪𑄚𑄴𑄏𑄮 𑄚𑄬 𑄃𑄚𑄪𑄚𑄨 𑄈𑄧𑄝𑄧𑄢𑄴 𑄚𑄧 𑄛𑄬𑄣𑄪𑄁𑄉𑄬 𑄘𑄬𑄭𑅁 𑄝𑄪𑄌𑄳𑄠 𑄥𑄬𑄝𑄬𑄘𑄬𑄚𑄴 𑄝𑄪𑄢𑄨𑄢𑄬 𑄇𑄧𑄣𑄧, 𑄃𑄬𑄝𑄢𑄧𑄖𑄴 𑄥𑄣𑄬𑄚𑄴 𑄟𑄭𑄪
𑄌𑄊𑄨 𑄌𑄁𑅁 𑄖𑄬 𑄃𑄬𑄇𑄴𑄮 𑄛𑄨𑄙𑄬 𑄌𑄊𑄨 𑄌𑄬𑄣𑄧𑅁 𑄖𑄬-𑄃𑄮 𑄇𑄧𑄣𑄧 𑄚𑄪𑄚𑄴𑄏𑄮 𑄚𑄬 𑄃𑄚𑄪𑄚𑄨, 𑄇𑄨𑄌𑄴𑄪 𑄟𑄬𑄖𑄴 𑄚𑄧 𑄛𑄬𑄣𑄪𑄁𑄉𑄬𑅁 𑄖𑄬 𑄃𑄬𑄇𑄴𑄈𑄬𑄛𑄴 𑄖𑄬 𑄃𑄬𑄇𑄴𑄈𑄬𑄛𑄴
𑄌𑄊𑄨 𑄌𑄘𑄬 𑄌𑄘𑄬 𑄇𑄧𑄇𑄬𑄴 𑄛𑄨𑄙𑄬𑄉𑄪𑄚𑄴 𑄜𑄪𑄢𑄬𑄭 𑄉𑄬𑄣𑄇𑄴, 𑄖𑄢 𑄟𑄬𑄖𑄴 𑄚𑄧 𑄛𑄬𑄣𑄇𑄴𑅁 𑄃𑄝𑄙 𑄉𑄧𑄢𑄨 𑄝𑄪𑄌𑄳𑄠 𑄇𑄧𑄣𑄧, 𑄃 𑄝𑄊𑄳𑄠𑄢𑄬 𑄛𑄨𑄙𑄬 𑄗𑄰𑄱
𑄘𑄨𑄝𑄮𑄁 𑄇𑄪𑄖𑄴𑄪𑄚𑄴? 𑄖𑄢 𑄘𑄳𑄠𑄧𑄎𑄧𑄚𑄴 𑄃𑄟𑄳𑄦𑄧𑄇𑄴 𑄦𑄧𑄣𑄇𑄴𑅁 𑄥𑄬𑄝𑄬𑄘𑄬𑄚𑄴 𑄝𑄪𑄌𑄳𑄠 𑄇𑄧𑄣𑄧, 𑄃𑄬𑄝𑄢𑄧𑄖𑄴 𑄥𑄣𑄬𑄚𑄴 𑄇𑄨 𑄉𑄧𑄢 𑄡𑄠𑄴? 𑄝𑄪𑄢𑄨 𑄇𑄧𑄣𑄧,
𑄝𑄪𑄘𑄴𑄙𑄨 𑄃𑄬𑄇𑄴𑄇𑄚𑄴 𑄃𑄊𑄬𑅁 𑄝𑄪𑄌𑄳𑄠 𑄝𑄪𑄢𑄨 𑄘𑄨𑄎𑄧𑄚𑄬 𑄖𑄬𑄟𑄴𑄟𑄁 𑄉𑄧𑄢𑄨 𑄛𑄬𑄖𑄳𑄠𑄛𑄘𑄖𑄴 𑄦𑄉𑄨𑄚𑄬𑄭 𑄛𑄨𑄙𑄬 𑄙𑄮𑄇𑄳𑄠𑄚𑄴 𑄉𑄧𑄢𑄨 𑄟𑄧𑄎 𑄝𑄚𑄨 𑄗𑄰𑄱 𑄘𑄨𑄣𑄇𑄴𑅁
𑄘𑄨𑄎𑄧𑄚𑄬 𑄖𑄧𑄢𑄖𑄋𑄧𑄢𑄨 𑄃𑄪𑄙𑄮𑄚𑄧𑄖𑄴 𑄜𑄬𑄎 𑄇𑄪𑄢𑄬𑄭 𑄘𑄨𑄣𑄇𑄴 𑄃𑄉𑄪𑄚𑄴𑅁 𑄥𑄬 𑄥𑄧𑄟𑄢𑄬 𑄃𑄉𑄪𑄚𑄮𑄖𑄴 𑄉𑄪𑄎𑄬𑄭 𑄘𑄨𑄣𑄇𑄴 𑄇𑄧𑄠𑄬𑄇𑄴𑄮 𑄎𑄬𑄘 𑄝𑄌𑄴𑅁 𑄃 𑄣𑄧𑄉𑄧𑄖𑄴
𑄖𑄧𑄉𑄧𑄖𑄴 𑄘𑄋𑄧𑄢𑄴 𑄃𑄬𑄇𑄴𑄮 𑄣𑄪𑄘𑄪𑄋𑄮𑄖𑄴 𑄘𑄨𑄎𑄧𑄚𑄬 𑄥𑄮𑄟𑄬𑄭 𑄢𑄧𑄣𑄇𑄴𑅁</p>

<p>𑄜𑄬𑄎𑄚𑄨𑄖𑄴 𑄃𑄉𑄪𑄚𑄴 𑄝𑄏𑄨𑄚𑄬𑄭 𑄇𑄣 𑄙𑄪𑄟𑄮 𑄃𑄪𑄙𑄮 𑄙𑄧𑄢𑄨𑄣𑄮𑅁 𑄃 𑄃𑄨𑄚𑄴𑄘𑄨 𑄜𑄪𑄁 𑄜𑄪𑄁 𑄇𑄧𑄠𑄬𑄇𑄴𑄮 𑄇𑄎 𑄝𑄌𑄴 𑄜𑄪𑄘𑄨𑄣𑄇𑄴𑅁 𑄝𑄊𑄳𑄠 𑄘𑄫𑄢𑄮𑄖𑄴𑄪𑄚𑄴
𑄇𑄣 𑄙𑄪𑄟𑄮 𑄃𑄪𑄙𑄬𑄖𑄬𑄴 𑄘𑄬𑄊𑄨𑄣𑄮 𑄃 𑄇𑄧𑄠𑄬𑄇𑄴𑄮 𑄝𑄌𑄴 𑄜𑄪𑄘𑄮𑄚𑄨 𑄢𑄧 𑄥𑄪𑄚𑄨𑄣𑄮𑅁 𑄖𑄬 𑄞𑄝𑄨𑄣𑄮—𑄃𑄬𑄝𑄢𑄧𑄖𑄴 𑄃𑄧𑄇𑄴𑄖𑄧 𑄦𑄧𑄠𑄬𑅁 𑄃𑄨𑄇𑄴𑄨𑄚𑄬 𑄝𑄪𑄌𑄳𑄠 𑄊𑄧𑄢𑄧
𑄟𑄪𑄈𑄳𑄠 𑄡 𑄡𑄠𑄴𑅁</p>

<p>𑄣𑄨𑄠𑄧𑄁 𑄣𑄨𑄠𑄧𑄁 𑄉𑄧𑄢𑄨 𑄝𑄊𑄳𑄠 𑄝𑄪𑄌𑄳𑄠 𑄊𑄧𑄢𑄧𑄢𑄴 𑄃𑄪𑄙𑄮𑄚𑄧𑄖𑄴 𑄣𑄪𑄋𑄨𑄣𑄮𑄉𑄨𑅁 𑄖𑄬 𑄃𑄪𑄙𑄮𑄚𑄧𑄖𑄴𑄪𑄚𑄴 𑄝𑄪𑄌𑄳𑄠𑄢𑄬 𑄢𑄧 𑄥𑄢𑄨 𑄓𑄉𑄨𑄣𑄮𑅁 𑄝𑄪𑄌𑄳𑄠 𑄝𑄪𑄢𑄨𑄢𑄴
𑄇𑄧𑄚𑄧 𑄢𑄧𑄥𑄧 𑄚𑄬𑄭𑅁 𑄖𑄬 𑄚𑄨𑄢𑄣𑄴 𑄥𑄋𑄪 𑄝𑄬𑄭 𑄊𑄧𑄢𑄧𑄖𑄴 𑄃𑄪𑄘𑄨𑄣𑄮𑄉𑄰𑄱𑅁 𑄃𑄪𑄘𑄨 𑄟𑄧𑄖𑄴𑄧𑄚𑄴 𑄥𑄋𑄪 𑄘𑄮𑄢𑄧𑄖𑄴 𑄘𑄬𑄣𑄧𑄉𑄰𑄱 𑄃𑄬𑄇𑄴𑄮 𑄛𑄨𑄙𑄬𑅁 𑄛𑄨𑄙𑄬𑄝𑄮 𑄛𑄬𑄭 𑄝𑄊𑄳𑄠
𑄞𑄢𑄨 𑄃𑄪𑄌𑄴𑄍𑄮 𑄦𑄧𑄣𑄧𑅁 𑄟𑄳𑄦𑄖𑄴𑄧𑄢𑄴 𑄛𑄨𑄙𑄬𑄝𑄮 𑄈𑄪𑄣𑄨 𑄌𑄠𑄴𑄘𑄬 𑄃𑄬𑄇𑄴𑄟𑄧𑄎 𑄊𑄪𑅁</p>

<p>𑄥𑄬 𑄎𑄬𑄢𑄬 𑄝𑄊𑄳𑄠 𑄊𑄧𑄢𑄧 𑄞𑄨𑄘𑄨𑄢𑄬 𑄥𑄮𑄟𑄬𑄣𑄧𑄉𑄰𑄱𑅁 𑄞𑄨𑄘𑄨𑄢𑄬 𑄡𑄬𑄭 𑄛𑄬𑄣𑄧𑄉𑄰𑄱 𑄃𑄢𑄧𑄇𑄴𑄮 𑄛𑄨𑄙𑄬𑅁 𑄥𑄨𑄝𑄬 𑄃𑄪𑄌𑄴𑄍𑄮 𑄛𑄪𑄌𑄴𑄍𑄰𑄱 𑄈𑄪𑄣𑄨 𑄌𑄬𑄣𑄧𑅁 𑄈𑄪𑄣𑄨𑄚𑄬𑄭
𑄌𑄠𑄴𑄘𑄬 𑄥𑄨𑄝𑄬-𑄃𑄮 𑄃𑄬𑄇𑄴 𑄟𑄧𑄎 𑄊𑄪𑅁 𑄥𑄬 𑄎𑄬𑄢𑄬 𑄃𑄬𑄇𑄴𑄮𑄢𑄴 𑄎𑄬𑄢𑄬 𑄃𑄬𑄇𑄴𑄮 𑄛𑄨𑄙𑄬 𑄖𑄬 𑄛𑄬𑄣𑄧𑄉𑄰𑄱𑅁 𑄟𑄳𑄦𑄖𑄴𑄧𑄢𑄴 𑄌𑄠𑄴𑄘𑄬 𑄝𑄬𑄇𑄴𑄪𑄚𑄮𑄖𑄴 𑄃𑄊𑄬𑄘𑄬 𑄝𑄚
𑄊𑄪𑅁 𑄝𑄊𑄳𑄠𑄖𑄴𑄪𑄚𑄴 𑄃𑄧𑄟𑄧𑄇𑄧𑄘𑄧 𑄢𑄉𑄴 𑄃𑄪𑄘𑄨𑄣𑄮𑅁 𑄢𑄉𑄬 𑄖𑄬 𑄉𑄪𑄎𑄪𑄢𑄮𑄘𑄬 𑄉𑄪𑄎𑄪𑄢𑄮𑄘𑄬 𑄊𑄧𑄢𑄚𑄧𑄖𑄴 𑄌𑄠𑄴𑄘𑄬 𑄃𑄬𑄇𑄴𑄮 𑄝𑄨𑄢𑄬𑄖 𑄣𑄪𑄘𑄪𑄁𑅁 𑄝𑄊𑄳𑄠 𑄞𑄝𑄨𑄣𑄮,
𑄝𑄪𑄌𑄳𑄠 𑄝𑄪𑄢𑄨𑄢𑄬 𑄟𑄪𑄎𑄪𑄋𑄬 𑄚𑄧 𑄛𑄬𑄣𑄪𑄁 𑄡𑄧𑄇𑄬𑄴𑄚𑄴 𑄃𑄬 𑄣𑄪𑄘𑄪𑄁𑄋𑄮 𑄚𑄬𑄡𑄬𑄟𑄴𑄝𑄰𑄱𑅁 𑄖𑄬 𑄣𑄪𑄘𑄪𑄁𑄋𑄮 𑄘𑄘𑄨𑄉𑄚𑄧𑄖𑄴 𑄇𑄟𑄬𑄢𑄬𑄚𑄬𑄭 𑄥𑄨𑄝𑄬 𑄝𑄪𑄉𑄨 𑄣𑄧𑄣𑄧𑅁 𑄣𑄪𑄘𑄪𑄁𑄋𑄮
𑄞𑄨𑄘𑄨𑄢𑄬 𑄝𑄪𑄌𑄳𑄠 𑄝𑄪𑄢𑄨 𑄓𑄧𑄢𑄬 𑄉𑄨𑄢𑄴𑄉𑄨𑄢𑄘𑄧𑄚𑄴𑅁 𑄝𑄊𑄳𑄠 𑄟𑄳𑄦𑄖𑄴𑄧𑄢𑄴 𑄇𑄨𑄌𑄴𑄪 𑄈𑄧𑄝𑄧𑄢𑄴 𑄚𑄧 𑄛𑄠𑄴𑅁 𑄣𑄪𑄘𑄪𑄁𑄋𑄮 𑄞𑄨𑄘𑄨𑄢𑄬 𑄉𑄧𑄢𑄨 𑄡𑄘𑄬 𑄡𑄘𑄬 𑄇𑄪𑄘𑄴𑄫𑄢𑄮𑄖𑄴
𑄡𑄬𑄭 𑄝𑄪𑄢𑄨 𑄝𑄪𑄌𑄳𑄠𑄢𑄬 𑄌𑄪𑄝𑄬 𑄌𑄪𑄝𑄬 𑄇𑄧𑄠𑄴𑄘𑄬—𑄃𑄮 𑄝𑄪𑄌𑄳𑄠, 𑄟𑄧𑄖𑄴𑄪𑄚𑄴 𑄘𑄬 𑄛𑄘 𑄃𑄬𑄎𑄬𑄖𑄬𑄴𑅁 𑄇𑄨 𑄉𑄧𑄢𑄨𑄟𑄴 𑄛𑄢𑄛𑄌𑄴? 𑄝𑄪𑄌𑄳𑄠 𑄇𑄧𑄠𑄴𑄘𑄬—𑄖𑄧𑄢𑄴
𑄃𑄬𑄇𑄴𑄇𑄚𑄴 𑄦𑄧𑄠𑄬𑄘𑄬 𑄃𑄭𑅁 𑄇𑄧𑄚𑄧 𑄢𑄧𑄇𑄧𑄟𑄴 𑄗𑄇𑄴𑅁 𑄝𑄊𑄳𑄠 𑄈𑄧𑄝𑄧𑄢𑄴 𑄛𑄬𑄝𑄧𑄘𑄬𑅁 𑄝𑄪𑄢𑄨 𑄇𑄧𑄣𑄧, 𑄇𑄨𑄋𑄨𑄢𑄨 𑄗𑄬𑄘𑄪𑄁? 𑄃𑄧𑄟𑄧𑄇𑄧𑄘𑄧 𑄛𑄘 𑄃𑄬𑄎𑄬𑄖𑄬𑄴𑅁
𑄛𑄨𑄙𑄬 𑄈𑄬𑄭𑄚𑄬𑄭 𑄛𑄬𑄑𑄴 𑄥𑄪𑄟𑄴 𑄡𑄬𑄭𑄠𑄬𑄘𑄬𑅁 𑄝𑄪𑄌𑄳𑄠 𑄇𑄧𑄠𑄴𑄘𑄬—𑄇𑄧𑄚𑄧 𑄢𑄧𑄇𑄧𑄟𑄴 𑄗𑄮𑄢𑄨 𑄗𑄇𑄴𑅁 𑄝𑄊𑄳𑄠 𑄥𑄪𑄚𑄨𑄣𑄬 𑄃𑄬𑄝𑄬𑄴𑄢𑄬 𑄝𑄝𑄧𑄢𑄴 𑄘𑄨𑄚𑄳𑄠 𑄛𑄧𑄢𑄚𑄚𑄨
𑄡𑄬𑄝𑄧𑄘𑄬𑅁 𑄝𑄪𑄢𑄨 𑄞𑄬𑄉𑄬𑄘𑄬𑄭 𑄃𑄪𑄘𑄨 𑄇𑄧𑄣𑄧, 𑄃𑄮 𑄝𑄪𑄌𑄳𑄠, 𑄗𑄮𑄢𑄨 𑄗𑄬𑄭 𑄚𑄧 𑄛𑄢𑄧𑄋𑄧𑄖𑄬𑄴𑅁 𑄟𑄭𑄪 𑄛𑄘𑄨 𑄛𑄬𑄟𑄴𑄝𑄬 𑄛𑄬𑄟𑄴𑅁 𑄝𑄪𑄌𑄳𑄠 𑄇𑄧𑄣𑄧, 𑄗𑄮𑄢𑄨 𑄚𑄧
𑄛𑄢𑄨𑄣𑄬 𑄌𑄪𑄝𑄬 𑄌𑄪𑄝𑄬 𑄛𑄖𑄴𑅁 𑄝𑄊𑄳𑄠 𑄚𑄧 𑄥𑄪𑄚𑄬 𑄛𑄢𑅁 𑄝𑄪𑄌𑄳𑄠𑄢𑄴 𑄇𑄧𑄙 𑄟𑄧𑄎𑄨𑄟𑄴 𑄝𑄪𑄢𑄨 𑄌𑄪𑄝𑄬 𑄌𑄪𑄝𑄬 𑄛𑄘𑄨𑄝𑄢𑄴 𑄌𑄬𑄣𑄧𑅁 𑄟𑄳𑄦𑄖𑄴𑄧𑄢𑄴
𑄛𑄪𑄀-𑄃𑄪-𑄖𑄴 𑄉𑄧𑄖𑄬𑄴 𑄉𑄧𑄖𑄬𑄴 𑄃𑄝𑄙 𑄉𑄧𑄢𑄨 𑄘𑄋𑄧𑄢𑄴 𑄃𑄝𑄎𑄴 𑄦𑄧𑄣𑄧𑅁 𑄝𑄪𑄢𑄨𑄢𑄴 𑄛𑄖𑄴 𑄥𑄪𑄚𑄨𑄚𑄬𑄭 𑄝𑄊𑄳𑄠 𑄃𑄝𑄙 𑄉𑄧𑄢𑄨 𑄓𑄮𑄢𑄬𑄭 𑄃𑄪𑄘𑄨𑄣𑄮𑅁 𑄇𑄧𑄚𑄧
𑄇𑄧𑄙 𑄚𑄬𑄭, 𑄖𑄬 𑄛𑄧𑄢𑄚𑄴 𑄡𑄮𑄇𑄴 𑄗𑄮𑄇𑄴 𑄉𑄧𑄢𑄨 𑄘𑄨𑄣𑄮 𑄘𑄪𑄟𑄪𑄢𑄴𑅁 𑄖𑄬 𑄦𑄘𑄧𑄖𑄴𑄪𑄚𑄴 𑄣𑄪𑄘𑄪𑄁𑄋𑄮 𑄃𑄨𑄢𑄨𑄘𑄨 𑄇𑄧𑄇𑄬𑄴 𑄙𑄝 𑄘𑄨𑄣𑄮, 𑄘𑄨𑄏𑄬 𑄚𑄧 𑄛𑄬𑄣𑄧𑅁
𑄝𑄊𑄳𑄠 𑄦𑄘𑄧𑄖𑄴𑄪𑄚𑄴 𑄣𑄪𑄘𑄪𑄁𑄋𑄮 𑄍𑄪𑄘𑄨 𑄡𑄬𑄚𑄬𑄭 𑄥𑄨𑄝𑄬 𑄉𑄬𑄣𑄧 𑄉𑄮𑄌𑄴𑄌𑄬𑄭 𑄘𑄮𑄚𑄘𑄨𑅁 𑄎𑄬𑄢𑄬𑄘𑄨 𑄃𑄬𑄇𑄴𑄮 𑄉𑄏𑄧 𑄥𑄨𑄋𑄮𑄢𑄨𑄖𑄴 𑄥𑄨𑄝𑄬 𑄝𑄏𑄨 𑄢𑄧𑄣𑄧𑄉𑄰𑄱𑅁 𑄝𑄪𑄌𑄳𑄠
𑄝𑄪𑄢𑄨 𑄣𑄪𑄘𑄪𑄁𑄋𑄮𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨𑄚𑄬𑄭 𑄃𑄟𑄧𑄚𑄧 𑄊𑄧𑄢𑄧 𑄟𑄪𑄈𑄳𑄠 𑄜𑄨𑄢𑄨 𑄉𑄬𑄣𑄇𑄴𑄇𑄰𑄱𑅁 𑄃𑄨𑄚𑄴𑄘𑄨 𑄝𑄊𑄳𑄠 𑄛𑄘𑄧 𑄢𑄧 𑄓𑄧𑄢𑄬 𑄃𑄢𑄴 𑄇𑄧𑄚𑄧𑄘𑄨𑄚𑄴 𑄝𑄪𑄌𑄳𑄠
𑄝𑄪𑄢𑄨𑄢𑄴 𑄊𑄧𑄢𑄧𑄟𑄪𑄈𑄳𑄠 𑄜𑄨𑄢𑄨 𑄚𑄧 𑄉𑄬𑄣𑄧𑅁♦</p>

<h2>𑄛𑄬𑄌𑄳𑄠𑄢𑄴 𑄝𑄪𑄘𑄴𑄙𑄨</h2>

<p>𑄃𑄬𑄇𑄴𑄮 𑄍𑄧𑄢𑄴𑄟 𑄥𑄪𑄉𑄮𑄢𑄴𑅁 𑄖𑄢𑄴 𑄃𑄬𑄇𑄴𑄮 𑄉𑄧𑄢𑄨 𑄍𑄧𑅁 𑄃𑄬𑄇𑄴𑄘𑄨𑄚𑄴 𑄖 𑄌𑄨𑄉𑄮𑄚𑄴 𑄍𑄧𑄝𑄮 𑄚𑄨𑄚𑄬𑄭 𑄏𑄢𑄧𑄖𑄴 𑄝𑄬𑄢𑄘𑄬 𑄝𑄬𑄢𑄘𑄬 𑄃𑄝𑄙 𑄉𑄧𑄢𑄨 𑄃𑄬𑄇𑄴𑄮
𑄟𑄧𑄢 𑄝𑄊𑄴 𑄘𑄬𑄣𑄧𑄉𑄰𑄱𑅁 𑄝𑄊𑄳𑄠 𑄟𑄧𑄢𑄨𑄚𑄬𑄭 𑄌𑄮𑄚𑄴𑄘𑄪𑄣𑄴 𑄉𑄧𑄢𑄨 𑄛𑄧𑄢𑄨 𑄃𑄊𑄬𑅁 𑄟𑄳𑄦𑄖𑄴𑄧𑄢𑄴 𑄖 𑄇𑄪𑄢𑄬 𑄃𑄊𑄬 𑄖 𑄍𑄧𑄝𑄮𑅁 𑄖𑄬 𑄉𑄭 𑄉𑄭 𑄈𑄢 𑄦𑄧𑄢𑄴𑅁
𑄃𑄬𑄖𑄴𑄪𑄇𑄴 𑄘𑄫𑄢𑄮𑄖𑄴𑄪𑄚𑄴 𑄍𑄧𑄢𑄴𑄟 𑄥𑄪𑄉𑄮𑄢𑄴𑄝𑄮 𑄞𑄣𑄧𑄇𑄴𑄧𑄚𑄴 𑄥𑄧𑄁 𑄃𑄬𑄇𑄴𑄢𑄨𑄚𑄨 𑄉𑄧𑄢𑄨 𑄟𑄧𑄢 𑄝𑄊𑄴𑄇𑄮 𑄃 𑄖 𑄍𑄧𑄝𑄮𑄢𑄬 𑄢𑄨𑄚𑄨 𑄌𑄬𑄭 𑄢𑄧𑄣𑄧𑅁 𑄝𑄊𑄧 𑄍𑄧𑄝𑄮 𑄘𑄬𑄚𑄬𑄭
𑄥𑄪𑄉𑄮𑄢𑄨𑄢𑄴 𑄞𑄢𑄨 𑄌𑄨𑄖𑄴 𑄛𑄪𑄢𑄨 𑄃𑄪𑄘𑄨𑄣𑄮𑅁 𑄖𑄬 𑄟𑄬𑄠𑄬 𑄉𑄧𑄢𑄨 𑄝𑄊𑄧 𑄍𑄧𑄝𑄮 𑄖 𑄥𑄧𑄟𑄢𑄬 𑄃𑄚𑄨𑄣𑄮𑅁</p>

<p>𑄟 𑄟𑄧𑄢 𑄝𑄊𑄧 𑄍𑄧𑄝𑄮𑄢𑄬 𑄖𑄬 𑄚𑄨𑄎𑄮𑄢𑄴 𑄝𑄪𑄉𑄮𑄢𑄴 𑄘𑄪𑄙𑄴 𑄘𑄨𑄚𑄬𑄭 𑄖 𑄍𑄧𑄝𑄮 𑄥𑄧𑄟𑄢𑄬 𑄛𑄪𑄏𑄨𑄣𑄮𑅁 𑄝𑄊𑄧 𑄍𑄧𑄝𑄮 𑄃 𑄥𑄪𑄉𑄮𑄢𑄧 𑄍𑄧𑄝𑄮 𑄃𑄬𑄇𑄴
𑄥𑄧𑄟𑄢𑄬 𑄘𑄋𑄧𑄢𑄴 𑄘𑄨𑄊𑄮𑄣𑄴 𑄦𑄧𑄣𑄇𑄴𑅁 𑄌𑄨𑄉𑄮𑄚𑄧𑄖𑄴𑄪𑄚𑄴 𑄙𑄧𑄢𑄨 𑄖𑄢 𑄃𑄬𑄇𑄴 𑄥𑄧𑄟𑄢𑄬 𑄈𑄢 𑄦𑄰𑄱 𑄦𑄰𑄱 𑄘𑄋𑄧𑄢𑄴 𑄘𑄨𑄊𑄮𑄣𑄴 𑄦𑄮𑄠𑄮𑄚𑄴 𑄇𑄨𑄚𑄬𑄭 𑄖𑄢 𑄃𑄬𑄖𑄴𑄪𑄉𑄮
𑄜𑄬𑄣𑄜𑄬𑄣𑄳𑄠 𑄚𑄧 𑄦𑄧𑄚𑄴𑅁 𑄖𑄢 𑄃𑄬𑄇𑄴 𑄥𑄧𑄟𑄢𑄬 𑄗𑄚𑄴, 𑄃𑄬𑄇𑄴 𑄥𑄧𑄟𑄢𑄬 𑄌𑄧𑄢𑄧𑄚𑄴, 𑄃𑄬𑄇𑄴 𑄥𑄧𑄟𑄢𑄬 𑄈𑄬𑄝𑄢𑄴 𑄖𑄮𑄉𑄬𑄭 𑄖𑄮𑄉𑄬𑄭 𑄈𑄚𑄴𑅁</p>

<p>𑄃𑄨𑄚𑄴𑄘𑄨 𑄥𑄪𑄉𑄮𑄢𑄨 𑄝𑄧𑄠𑄧𑄌𑄴 𑄝𑄢𑄨𑄚𑄬𑄭 𑄣𑄮𑄋𑄪𑄢𑄴 𑄝𑄪𑄢𑄮 𑄦𑄧𑄣𑄧𑅁 𑄖𑄬 𑄃𑄢𑄴 𑄌𑄧𑄢𑄨 𑄞𑄧𑄢𑄨 𑄚𑄧 𑄛𑄢𑄬𑅁 𑄃𑄬𑄇𑄴𑄥𑄧𑄟𑄧𑄠𑄴 𑄖𑄬 𑄗𑄇𑄬𑄴 𑄗𑄇𑄬𑄴 𑄟𑄧𑄢𑄨
𑄉𑄬𑄣𑄧𑅁 𑄥𑄪𑄉𑄮𑄢𑄨 𑄟𑄧𑄢𑄨𑄚𑄬𑄭 𑄝𑄊𑄳𑄠 𑄃 𑄇𑄬𑄚𑄳𑄠 𑄖 𑄘𑄨𑄝𑄬 𑄍𑄧 𑄞𑄢𑄨 𑄉𑄧𑄢𑄨 𑄇𑄚𑄨𑄣𑄇𑄴, 𑄙𑄪𑄚𑄴𑄘𑄪𑄇𑄴 𑄈𑄬𑄣𑄇𑄴𑅁</p>

<p>𑄘𑄨𑄚𑄴 𑄉𑄮𑄋𑄬𑄭 𑄡𑄘𑄬 𑄡𑄘𑄬 𑄝𑄊𑄳𑄠 𑄃 𑄥𑄪𑄉𑄮𑄌𑄳𑄠 𑄖𑄢 𑄘𑄨𑄞𑄬𑄭 𑄡𑄬𑄚𑄴 𑄃𑄢𑄧 𑄝𑄬𑄌𑄴 𑄥𑄧𑄘𑄧𑄢𑄴 𑄦𑄧𑄣𑄇𑄴𑅁 𑄦𑄬𑄟𑄚𑄴 𑄦𑄧𑄣𑄬𑄠𑄮, 𑄟 𑄎𑄪𑄘𑄮
𑄦𑄧𑄣𑄬-𑄃𑄮 𑄖𑄢 𑄥𑄧𑄘𑄧𑄢𑄴 𑄞𑄬𑄠𑄮𑄖𑄴𑄪𑄚𑄴 𑄝𑄬𑄌𑄴𑅁 𑄃𑄬𑄇𑄴𑄣𑄧𑄉𑄬 𑄊𑄪𑄟𑄴 𑄡𑄚𑄴, 𑄃𑄬𑄇𑄴𑄣𑄧𑄉𑄬 𑄌𑄧𑄢𑄧𑄚𑄴, 𑄇𑄧𑄚𑄧𑄇𑄴𑄇𑄚𑄴 𑄈𑄬𑄝𑄢𑄴 𑄛𑄬𑄣𑄬 𑄞𑄉𑄴𑄎𑄪𑄇𑄴 𑄉𑄧𑄢𑄨
𑄈𑄚𑄴𑅁 𑄉𑄧𑄞𑄨𑄚𑄴 𑄇𑄮𑄌𑄴 𑄛𑄦𑄴𑄛𑄨 𑄃 𑄟𑄬𑄠𑄬𑄘𑄧𑄠𑄬𑄢𑄴 𑄟𑄧𑄙𑄳𑄠𑄬𑄘𑄨 𑄘𑄨𑄚𑄪𑄚𑄴 𑄖𑄢𑄢𑄴 𑄘𑄮𑄣𑄬𑄭 𑄉𑄮𑄋𑄬𑄭 𑄡𑄘𑄧𑄚𑄴𑅁</p>

<p>𑄟𑄳𑄦𑄖𑄴𑄧𑄢𑄴 𑄃𑄬 𑄥𑄪𑄊𑄮𑄢𑄴 𑄘𑄨𑄚𑄮𑄖𑄴 𑄃𑄬𑄇𑄴𑄘𑄨𑄚𑄴 𑄦𑄧𑄣𑄧 𑄇𑄨—𑄥𑄬𑄘𑄨𑄚𑄳𑄠 𑄉𑄮𑄘𑄘𑄨𑄚𑄴𑄮 𑄞𑄧𑄋𑄨𑄚𑄬-𑄃𑄮 𑄖𑄢 𑄇𑄧𑄚𑄧 𑄈𑄬𑄝𑄢𑄴 𑄚𑄧 𑄛𑄬𑄣𑄇𑄴𑅁 𑄖𑄢
𑄦𑄧𑄢𑄚𑄴 𑄦𑄰𑄱𑄚𑄬𑄭 𑄛𑄬𑄑𑄴 𑄣𑄬𑄣𑄬𑄌𑄳𑄠 𑄉𑄧𑄢𑄨 𑄖𑄢 𑄗𑄚𑄴𑄘𑄬 𑄎𑄉𑄚𑄧𑄖𑄴 𑄜𑄨𑄢𑄨 𑄃𑄬𑄣𑄇𑄴𑅁 𑄖𑄢 𑄛𑄬𑄑𑄴𑄛𑄧𑄢 𑄈𑄬𑄭𑄈𑄬𑄭 𑄃𑄪𑄝𑄮𑄌𑄴 𑄇𑄝𑄌𑄴 𑄝𑄬𑄣𑄬𑄖𑄳𑄠 𑄊𑄪𑄟𑄮𑄖𑄴
𑄛𑄧𑄢𑄨𑄣𑄇𑄴𑄨𑅁 𑄊𑄪𑄟𑄮𑄖𑄴 𑄛𑄧𑄢𑄨 𑄟𑄧𑄖𑄴𑄧𑄚𑄴 𑄥𑄪𑄉𑄮𑄌𑄳𑄠 𑄊𑄪𑄟𑄴 𑄉𑄬𑄣𑄧𑅁 𑄃𑄨𑄚𑄴𑄘𑄨 𑄝𑄊𑄳𑄠𑄢𑄴 𑄛𑄬𑄑𑄴 𑄛𑄧𑄢𑄠𑄴 𑄊𑄪𑄟𑄴 𑄇𑄧𑄙𑄬 𑄚𑄧 𑄃𑄬𑄏𑄬𑅁 𑄖𑄬 𑄃𑄬𑄉𑄮𑄢𑄴
𑄃𑄮𑄉𑄮𑄢𑄴 𑄉𑄧𑄢𑄨 𑄌𑄖𑄳𑄠𑄠𑄴 𑄌𑄖𑄳𑄠𑄠𑄴 𑄢𑄧𑄣𑄧𑅁 𑄃𑄨𑄋𑄨𑄢𑄨 𑄗𑄇𑄬𑄴 𑄗𑄇𑄬𑄴 𑄝𑄊𑄳𑄠𑄢𑄴 𑄥𑄪𑄉𑄮𑄌𑄳𑄠𑄢𑄴 𑄃𑄪𑄣𑄪𑄈𑄪𑄣𑄪𑄚𑄮 𑄟𑄪𑄈𑄳𑄠 𑄌𑄮𑄈𑄴 𑄉𑄬𑄣𑄧𑅁 𑄖𑄬
𑄌𑄠𑄴𑄘𑄬—𑄥𑄪𑄉𑄮𑄌𑄳𑄠𑄢𑄴 𑄃𑄪𑄣𑄪𑄈𑄪𑄣𑄪𑄚𑄴 𑄞𑄢𑄨 𑄛𑄮𑄇𑄴𑄖-𑄟𑄮𑄇𑄴𑄖, 𑄖𑄬𑄣𑄴 𑄉𑄧𑄣𑄧𑄁 𑄉𑄧𑄣𑄧𑄁𑅁 𑄖𑄢𑄴 𑄥𑄪𑄉𑄮𑄌𑄳𑄠𑄢𑄬 𑄈𑄬𑄝𑄢𑄴 𑄣𑄮𑄞𑄴 𑄦𑄧𑄣𑄧𑅁 𑄟𑄳𑄦𑄖𑄴𑄧𑄢𑄴 𑄃𑄬
𑄞𑄝𑄧𑄚𑄢𑄴 𑄥𑄧𑄟𑄢𑄬 𑄥𑄧𑄟𑄢𑄬 𑄖𑄢𑄴 𑄟𑄧𑄚𑄧𑄖𑄴 𑄃𑄪𑄘𑄨𑄣𑄮 𑄥𑄪𑄉𑄮𑄢𑄨𑄢𑄴 𑄇𑄧𑄙𑅁 𑄖𑄬 𑄚𑄨𑄎𑄮𑄢𑄴 𑄝𑄪𑄊𑄮𑄢𑄴 𑄘𑄪𑄙𑄴 𑄈𑄝𑄬𑄭 𑄈𑄝𑄬𑄭 𑄖𑄢𑄬 𑄛𑄣𑄬𑄭𑄠𑄬𑅁 𑄃𑄬𑄌𑄳𑄠 𑄖𑄬
𑄟𑄧𑄢𑄨 𑄡𑄬𑄠𑄳𑄠𑄬 𑄞𑄨𑄣𑄨 𑄥𑄨𑄠𑄬𑄚𑄨 𑄝𑄬𑄇𑄴 𑄛𑄪𑄢𑄳𑄦𑄨 𑄜𑄬𑄣𑄬𑄭 𑄖 𑄍𑄧𑄝𑄮𑄢𑄬 𑄟𑄭𑄪 𑄈𑄬𑄭 𑄘𑄨𑄟𑄴 𑄚𑄨? 𑄛𑄨𑄖𑄴𑄗𑄨𑄟𑄨𑄖𑄴 𑄙𑄧𑄢𑄴𑄟𑄧 𑄃𑄧𑄙𑄧𑄢𑄴𑄟𑄧 𑄃𑄬𑄇𑄴𑄇𑄚𑄴 𑄃𑄊𑄬𑅁
𑄃𑄧𑄚𑄳𑄠𑄧 𑄎𑄧𑄚𑄬 𑄥𑄪𑄚𑄨𑄣𑄬-𑄃𑄮 𑄝 𑄇𑄨 𑄇𑄧𑄝𑄇𑄴? 𑄝𑄧𑄚𑄴𑄚𑄟𑄴 𑄉𑄧𑄢𑄨𑄝𑄇𑄴𑅁</p>

<p>𑄃𑄬𑄝𑄝𑄮𑄖𑄳𑄠 𑄚𑄚𑄚𑄴 𑄇𑄧𑄙 𑄞𑄝𑄧𑄘𑄬 𑄞𑄝𑄧𑄘𑄬 𑄝𑄊𑄳𑄠 𑄢𑄬𑄖𑄴𑄮 𑄊𑄪𑄟𑄴 𑄡𑄬𑄭 𑄚𑄧 𑄛𑄧𑄢𑄨𑄣𑄮𑅁 𑄎𑄬𑄢𑄬𑄘𑄨 𑄝𑄊𑄳𑄠 𑄟𑄧𑄚𑄬 𑄟𑄧𑄚𑄬 𑄝𑄪𑄘𑄴𑄙𑄨 𑄉𑄧𑄢𑄨𑄣𑄧,
𑄥𑄪𑄉𑄮𑄌𑄳𑄠𑄢𑄬 𑄈𑄬𑄣𑄬-𑄃𑄮 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄉𑄧𑄢𑄨 𑄈 𑄛𑄧𑄢𑄨𑄝𑄮𑅁 𑄖𑄬 𑄒𑄨𑄇𑄴 𑄉𑄧𑄢𑄨𑄣𑄮—𑄝𑄬𑄚𑄳𑄠 𑄛𑄮𑄖𑄳𑄠 𑄃𑄪𑄘𑄨𑄚𑄬𑄭 𑄥𑄪𑄉𑄮𑄌𑄳𑄠𑄢𑄬 𑄃𑄬𑄇𑄴𑄇𑄚𑄴 𑄥𑄧𑄝𑄧𑄚𑄧
𑄇𑄧𑄙 𑄇𑄧𑄝𑄧𑅁 𑄃𑄧𑄖𑄴𑄗𑄖𑄴 𑄖𑄬 𑄖𑄢𑄬 𑄇𑄧𑄝𑄧𑄘𑄬, 𑄥𑄧𑄝𑄧𑄚𑄬 𑄥𑄧𑄝𑄧𑄚𑄬 𑄉𑄮𑄎𑄬𑄚𑄧𑄖𑄴𑄪𑄚𑄴 𑄦𑄪𑄉𑄪𑄟𑄴 𑄛𑄬𑄭𑄠𑄬, 𑄥𑄨𑄠𑄬𑄚𑄬 𑄥𑄪𑄉𑄮𑄌𑄳𑄠𑄢𑄬 𑄖𑄬 𑄈𑄬𑄭 𑄛𑄬𑄝𑄧𑄭 𑄛𑄬𑄝𑄧𑅁
𑄃𑄨𑄚𑄴𑄘𑄨 𑄥𑄪𑄉𑄮𑄌𑄳𑄠 𑄛𑄬𑄑𑄴 𑄣𑄬𑄣𑄬𑄌𑄳𑄠 𑄦𑄧𑄣𑄬-𑄃𑄮 𑄉𑄮𑄘 𑄢𑄬𑄖𑄴𑄮 𑄃𑄪𑄞𑄪𑄁 𑄛𑄪𑄁 𑄊𑄪𑄟𑄴 𑄉𑄬𑄣𑄧𑅁</p>

<p>𑄝𑄬𑄚𑄳𑄠 𑄛𑄮𑄖𑄳𑄠 𑄝𑄊𑄳𑄠 𑄃 𑄥𑄪𑄉𑄮𑄌𑄳𑄠 𑄘𑄳𑄠𑄧𑄎𑄧𑄚𑄬 𑄊𑄪𑄟𑄮𑄖𑄴𑄪𑄚𑄴 𑄃𑄪𑄘𑄨𑄣𑄇𑄴𑅁 𑄝𑄊𑄳𑄠 𑄉𑄮𑄘 𑄢𑄬𑄖𑄴𑄮 𑄊𑄪𑄟𑄴 𑄚𑄧 𑄡𑄚𑄠𑄴 𑄖 𑄌𑄮𑄈𑄴𑄪𑄚𑄴 𑄢𑄋
𑄦𑄧𑄠𑄮𑄚𑄴 𑄃 𑄜𑄪𑄣𑄳𑄠 𑄜𑄪𑄣𑄳𑄠 𑄦𑄮𑄠𑄮𑄚𑄴𑅁 𑄥𑄪𑄉𑄮𑄌𑄳𑄠 𑄝𑄊𑄳𑄠𑄢𑄴 𑄌𑄮𑄈𑄴𑄪𑄚𑄴 𑄘𑄬𑄚𑄬𑄭 𑄇𑄧𑄣𑄧, 𑄞𑄬𑄭𑄠𑄮, 𑄃 𑄖𑄧 𑄌𑄮𑄈𑄴𑄪𑄚𑄴 𑄇𑄨𑄠 𑄢𑄋 𑄃 𑄜𑄪𑄣𑄳𑄠
𑄜𑄪𑄣𑄳𑄠 𑄦𑄮𑄠𑄮𑄚𑄴𑅁 𑄝𑄊𑄳𑄠 𑄝𑄪𑄘𑄴𑄙𑄨 𑄎𑄮𑄢𑄬𑄭 𑄇𑄧𑄣𑄧, 𑄢𑄬𑄘𑄮 𑄥𑄧𑄟𑄴𑄞𑄉𑄧𑄖𑄴 𑄃𑄬𑄇𑄴𑄇𑄚𑄴 𑄃𑄉𑄖𑄳𑄠 𑄃𑄧𑄞𑄧𑄚𑄴𑄘𑄧 𑄥𑄧𑄝𑄧𑄚𑄴 𑄘𑄬𑄚𑄬𑄭 𑄉𑄮𑄘 𑄢𑄬𑄖𑄴𑄮 𑄊𑄪𑄟𑄴 𑄚𑄧
𑄦𑄧𑄠𑄴𑅁 𑄟𑄧𑄚𑄧𑄘𑄴𑄪𑄊𑄬 𑄢𑄬𑄖𑄴𑄮 𑄛𑄧𑄢𑄨 𑄝𑄚 𑄇𑄚𑄳𑄠𑄧𑄁𑄉𑄬𑅁 𑄥𑄪𑄉𑄮𑄌𑄳𑄠 𑄇𑄧𑄣𑄧, 𑄇𑄬𑄙𑄮𑄇𑄳𑄠 𑄥𑄧𑄝𑄧𑄚𑄴? 𑄃 𑄥𑄨𑄠𑄚𑄴𑄘𑄰𑄱 𑄇𑄚𑄨𑄣𑄬 𑄇𑄨𑄖𑄳𑄠𑄠𑄴? 𑄝𑄊𑄳𑄠
𑄇𑄧𑄁-𑄚𑄧-𑄇𑄧𑄁 𑄉𑄧𑄢𑄨 𑄎𑄬𑄢𑄬𑄘𑄨 𑄇𑄧𑄣𑄧, 𑄚𑄧 𑄇𑄮𑄌𑄴 𑄞𑄬𑄭𑄠𑄮, 𑄞𑄢𑄨 𑄃𑄧𑄞𑄧𑄚𑄴𑄘𑄧 𑄥𑄧𑄝𑄧𑄚𑄴𑅁 𑄇𑄧𑄣𑄬-𑄃𑄮 𑄥𑄧𑄢𑄧𑄟𑄴, 𑄚𑄧 𑄦𑄧𑄣𑄬-𑄃𑄮 𑄟𑄧𑄢𑄧𑄚𑄴𑅁 𑄥𑄧𑄝𑄧𑄚𑄬
𑄥𑄧𑄝𑄧𑄚𑄬 𑄉𑄮𑄎𑄬𑄚𑄧𑄢𑄴 𑄦𑄪𑄉𑄪𑄟𑄴 𑄛𑄬𑄭𑄠𑄮𑄁𑄉𑄬 𑄟𑄭𑄪 𑄞𑄨𑄣𑄬 𑄖𑄧𑄢𑄬 𑄙𑄧𑄢𑄨 𑄈𑄬𑄘𑄪𑄁𑅁 𑄥𑄨𑄠𑄚𑄴 𑄇𑄨𑄋𑄨𑄢𑄨 𑄦𑄧𑄠𑄴? 𑄟𑄳𑄦𑄖𑄴𑄧𑄢𑄴 𑄉𑄮𑄎𑄬𑄚𑄧𑄢𑄴 𑄦𑄪𑄉𑄪𑄟𑄴, 𑄥𑄨𑄠𑄚𑄧
𑄃𑄧𑄣𑄬𑄊𑄧𑄚𑄴 𑄉𑄧𑄢𑄨𑄝𑄢𑄴 𑄚𑄧𑄠𑄴𑅁 𑄟𑄭𑄪 𑄞𑄢𑄨 𑄃𑄉𑄖𑄳𑄠 𑄝𑄨𑄛𑄧𑄘𑄧𑄖𑄴 𑄛𑄮𑄌𑄳𑄠𑄧𑄁𑅁 𑄥𑄨𑄠𑄬𑄚𑄬 𑄢𑄬𑄖𑄴𑄮 𑄛𑄧𑄢𑄨 𑄇𑄚𑄳𑄠𑄧𑄁𑄉𑄬𑅁 𑄌𑄮𑄈𑄴𑄪𑄚𑄮 𑄢𑄋 𑄦𑄮𑄠𑄮𑄚𑄴 𑄃 𑄜𑄪𑄣𑄮
𑄜𑄪𑄣𑄮 𑄦𑄮𑄠𑄮𑄚𑄴𑅁 𑄝𑄊𑄳𑄠𑄢𑄴 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄥𑄪𑄉𑄮𑄌𑄳𑄠 𑄃𑄪𑄉𑄪𑄢𑄨 𑄃𑄪𑄘𑄨𑄣𑄮𑅁 𑄖𑄬 𑄝𑄊𑄳𑄠𑄢𑄬 𑄓𑄮𑄢𑄬𑄭 𑄓𑄮𑄢𑄬𑄭 𑄇𑄧𑄣𑄧, 𑄥𑄧𑄝𑄧𑄚𑄬 𑄥𑄧𑄝𑄧𑄚𑄬 𑄘𑄬𑄊𑄬 𑄞𑄨𑄣𑄨
𑄛𑄧𑄖𑄴𑄗𑄧𑄟𑄬-𑄃𑄮 𑄥𑄨𑄠𑄚𑄴 𑄉𑄧𑄢 𑄛𑄧𑄢𑄨𑄝𑄮, 𑄃𑄬𑄟𑄬𑄚𑄴 𑄇𑄧𑄙 𑄃𑄊𑄬 𑄚𑄨? 𑄥𑄬 𑄝𑄘𑄬 𑄃𑄟𑄨 𑄎𑄖𑄴 𑄎𑄪𑄘𑄮 𑄦𑄧𑄣𑄬-𑄃𑄮 𑄃𑄬𑄇𑄴 𑄟𑄢𑄴 𑄘𑄪𑄙𑄴 𑄈𑄬𑄭 𑄘𑄋𑄧𑄢𑄴
𑄦𑄮𑄠𑄬𑄭𑅁 𑄃𑄬𑄇𑄴𑄇𑄚𑄴 𑄇𑄧𑄙 𑄃𑄊𑄬, 𑄎𑄧𑄚𑄴𑄟𑄧𑄖𑄴𑄪𑄚𑄴 𑄙𑄧𑄢𑄴𑄟𑄧 𑄝𑄬𑄌𑄴𑅁 𑄖𑄭𑄪 𑄟𑄭𑄪 𑄝𑄧𑄣𑄝𑄧𑄣𑄳𑄠 𑄃𑄟𑄨 𑄘𑄨𑄞𑄬𑄭𑅁 𑄃𑄬𑄇𑄴 𑄞𑄬𑄠𑄬 𑄃𑄧𑄚𑄳𑄠𑄧 𑄞𑄬𑄠𑄮𑄢𑄬 𑄙𑄧𑄢𑄨𑄚𑄬𑄭
𑄈𑄬𑄝𑄧, 𑄃𑄬𑄟𑄬𑄚𑄴 𑄇𑄧𑄙 𑄘𑄧 𑄇𑄧𑄚𑄧𑄘𑄨𑄚𑄴 𑄥𑄪𑄚𑄮 𑄚𑄧 𑄡𑄠𑄴𑅁 𑄖𑄭𑄪 𑄖𑄧𑄢𑄴 𑄥𑄧𑄝𑄧𑄚𑄧 𑄇𑄧𑄙𑄚𑄨 𑄛𑄪𑄢𑄨 𑄜𑄬𑄣𑄉𑄰𑄱𑅁 𑄝𑄊𑄳𑄠 𑄇𑄧𑄠𑄴𑄘𑄬—𑄟𑄧 𑄟𑄧𑄚𑄬-𑄃𑄮 𑄘𑄧
𑄚𑄧 𑄇𑄧𑄠𑄴𑅁 𑄟𑄳𑄦𑄖𑄴𑄧𑄢𑄴 𑄉𑄮𑄎𑄬𑄚𑄧 𑄦𑄪𑄉𑄪𑄟𑄴𑅁 𑄥𑄨𑄠𑄚𑄴 𑄘𑄧 𑄛𑄣 𑄛𑄧𑄢𑄨𑄝𑄮𑅁 𑄥𑄪𑄉𑄮𑄌𑄳𑄠 𑄃𑄉𑄖𑄳𑄠 𑄓𑄮𑄢𑄬𑄭 𑄖𑄬 𑄃𑄬𑄖𑄴𑄪𑄇𑄴 𑄗𑄧𑄘𑄧𑄞𑄧𑄘𑄧 𑄦𑄰𑄱 𑄎𑄬𑄢𑄬𑄘𑄨
𑄝𑄪𑄘𑄴𑄙𑄨 𑄃𑄬𑄇𑄴𑄇𑄚𑄴 𑄎𑄮𑄢𑄬𑄚𑄬𑄭 𑄇𑄧𑄣𑄧, 𑄟𑄧𑄢𑄬 𑄖𑄭𑄪 𑄈𑄬𑄝𑄬 𑄘𑄧 𑄈𑄬𑄝𑄬𑅁 𑄟𑄳𑄦𑄖𑄴𑄧𑄢𑄴 𑄥𑄬 𑄃𑄇𑄬𑄴 𑄖𑄨𑄚𑄴 𑄥𑄇𑄴𑄨𑄢𑄴 𑄟𑄧𑄖𑄟𑄧𑄖𑄴 𑄃𑄟𑄨 𑄥𑄪𑄚𑄨𑄝𑄮𑄁𑅁 𑄥𑄨𑄖𑄴𑄪𑄚𑄴
𑄡𑄧𑄚𑄨 𑄃𑄬𑄇𑄴𑄎𑄧𑄚𑄬-𑄃𑄮 𑄇𑄧𑄚𑄴𑄙𑄬 𑄦𑄧𑄠𑄴 𑄥𑄧𑄝𑄧𑄚𑄧 𑄇𑄧𑄙𑄠𑄴 𑄖𑄭𑄪 𑄈𑄬𑄭 𑄚𑄧 𑄛𑄢𑄨𑄝𑄬, 𑄥𑄣𑄬𑄚𑄴 𑄖𑄭𑄪 𑄟𑄧𑄢𑄬 𑄈𑄬𑄭 𑄚𑄧 𑄛𑄢𑄨𑄝𑄬𑅁 𑄝𑄊𑄳𑄠 𑄟𑄧𑄚𑄬 𑄟𑄧𑄚𑄬
𑄞𑄝𑄨𑄣𑄮—𑄟𑄧 𑄓𑄧𑄢𑄬 𑄇𑄧𑄚𑄴𑄚 𑄃𑄢𑄴 𑄃𑄪𑄉𑄪𑄙𑄮 𑄇𑄧𑄙 𑄇𑄧𑄝𑄧𑅁 𑄖𑄬 𑄥𑄪𑄉𑄮𑄌𑄳𑄠 𑄇𑄧𑄙𑄠𑄴 𑄢𑄎𑄨 𑄦𑄧𑄣𑄧𑅁</p>

<p>𑄥𑄬𑄝𑄬𑄘𑄬𑄚𑄴 𑄖𑄢 𑄘𑄨𑄎𑄧𑄚𑄬 𑄥𑄇𑄴𑄨 𑄖𑄮𑄉 𑄙𑄧𑄢𑄨𑄣𑄇𑄴𑅁 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄖𑄢 𑄛𑄬𑄣𑄇𑄴𑄇𑄰𑄱 𑄃𑄬𑄇𑄴𑄮 𑄥𑄨𑄋𑄬𑄣𑄴 𑄦𑄪𑄢𑄨𑄁𑅁 𑄦𑄪𑄢𑄨𑄁𑄋𑄮 𑄝𑄊𑄳𑄠𑄢𑄬 𑄘𑄬𑄚𑄬𑄭
𑄃𑄧𑄁 𑄃𑄧𑄁 𑄉𑄧𑄢𑄨 𑄌𑄨𑄣𑄬𑄁 𑄖𑄨𑄇𑄴 𑄖𑄨𑄇𑄴 𑄙𑄝 𑄘𑄳𑄠 𑄙𑄧𑄢𑄨𑄣𑄮𑅁 𑄥𑄪𑄉𑄮𑄌𑄳𑄠 𑄃 𑄝𑄊𑄳𑄠 𑄘𑄳𑄠𑄧𑄎𑄧𑄚𑄬 𑄇𑄨𑄎𑄬𑄇𑄴 𑄇𑄨𑄎𑄬𑄇𑄴 𑄦𑄪𑄢𑄨𑄁𑄋𑄮𑄢𑄬 𑄓𑄉 𑄙𑄧𑄢𑄨𑄣𑄇𑄴𑅁
𑄃𑄮 𑄦𑄪𑄢𑄨𑄁 𑄞𑄬𑄭, 𑄃𑄮 𑄦𑄪𑄢𑄨𑄁 𑄞𑄬𑄭𑄠𑄮, 𑄖𑄭𑄪 𑄙𑄝 𑄚𑄧 𑄘𑄨𑄌𑄴𑅁 𑄖𑄧𑄢𑄬 𑄇𑄨𑄌𑄴𑄪 𑄉𑄧𑄖𑄴𑄖𑄧𑄁 𑄚𑄧𑄠𑄴𑅁 𑄝𑄚 𑄖𑄧𑄖𑄴𑄪𑄚𑄴 𑄃𑄬𑄇𑄴𑄇𑄚𑄴 𑄇𑄧𑄙 𑄛𑄪𑄎𑄮𑄢𑄴
𑄉𑄧𑄢𑄨𑄝𑄮𑄁𑄉𑄬𑅁 𑄖𑄭𑄪 𑄙𑄬𑄭 𑄚𑄧 𑄡𑄬𑄌𑄴𑅁 𑄙𑄝 𑄡𑄘𑄬 𑄡𑄘𑄬 𑄦𑄪𑄢𑄨𑄁𑄋𑄮 𑄟𑄧 𑄦𑄧𑄣𑄧𑅁 𑄖𑄬 𑄇𑄧𑄣𑄧, 𑄇𑄨 𑄇𑄧𑄙 𑄛𑄪𑄎𑄮𑄢𑄴 𑄉𑄧𑄖𑄴𑄗 𑄌𑄧, 𑄘𑄫𑄢𑄮𑄖𑄴𑄪𑄚𑄴 𑄇𑄧𑅁
𑄥𑄬𑄝𑄬𑄘𑄬𑄚𑄴 𑄝𑄊𑄳𑄠 𑄘𑄫𑄢𑄮𑄖𑄴𑄪𑄚𑄴 𑄖 𑄥𑄧𑄝𑄧𑄚𑄧𑄢𑄴 𑄇𑄧𑄙𑄚𑄨 𑄦𑄪𑄢𑄨𑄁𑄋𑄮𑄢𑄬 𑄇𑄰𑄱 𑄥𑄪𑄚𑄬𑄣𑄧𑅁 𑄥𑄪𑄚𑄨𑄚𑄬𑄭 𑄦𑄪𑄢𑄨𑄁𑄋𑄮 𑄞𑄝𑄨𑄣𑄮—𑄃𑄨𑄇𑄴𑄨𑄚𑄬 𑄝𑄊𑄳𑄠𑄢𑄴 𑄛𑄧𑄇𑄬𑄴 𑄚𑄧 𑄇𑄧𑄣𑄬
𑄝𑄊𑄳𑄠 𑄖𑄢𑄬 𑄇𑄬𑄚 𑄉𑄧𑄢𑄨 𑄗𑄬𑄝𑄧𑅁 𑄥𑄨𑄠𑄬𑄚𑄬 𑄖𑄬 𑄇𑄧𑄣𑄧, 𑄥𑄧𑄝𑄧𑄚𑄧 𑄇𑄧𑄙 𑄚𑄦𑄚𑄴𑄘𑄢𑄴 𑄉𑄧𑄢𑄨𑄝𑄢𑄴 𑄚𑄧𑄠𑄴𑅁 𑄥𑄨𑄖𑄴𑄪𑄚𑄮 𑄉𑄮𑄎𑄬𑄚𑄧𑄢𑄴 𑄦𑄪𑄉𑄪𑄟𑄴𑅁
</p>

<p>𑄦𑄪𑄢𑄨𑄁𑄋𑄮𑄢𑄴 𑄇𑄧𑄙 𑄥𑄪𑄚𑄨𑄚𑄬𑄭 𑄥𑄪𑄉𑄮𑄌𑄳𑄠 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄖𑄬 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮—𑄝𑄊𑄳𑄠𑄢𑄴 𑄓𑄧𑄢𑄬 𑄦𑄪𑄢𑄨𑄁𑄋𑄮 𑄃𑄏𑄧𑄣𑄴 𑄇𑄧𑄙 𑄚𑄧 𑄇𑄧𑄠𑄴𑅁
𑄃𑄨𑄚𑄴𑄘𑄨 𑄝𑄊𑄳𑄠 𑄘𑄧 𑄈𑄪𑄎𑄨𑄠𑄬 𑄚𑄎𑄪𑄇𑄴 𑄇𑄎𑄪𑄇𑄴𑅁 𑄖𑄬 𑄥𑄪𑄉𑄮𑄌𑄳𑄠𑄢𑄴 𑄇𑄨𑄖𑄳𑄠 𑄢𑄨𑄚𑄨 𑄌𑄬𑄭 𑄇𑄧𑄣𑄧, 𑄌𑄘𑄬𑄭, 𑄟𑄭𑄪 𑄃𑄉𑄬𑄘𑄨 𑄖𑄧𑄢𑄬 𑄚𑄧 𑄇𑄧𑄁?
𑄥𑄧𑄝𑄧𑄚𑄧𑄢𑄴 𑄇𑄧𑄙 𑄜𑄬𑄣 𑄡𑄬𑄝𑄢𑄴 𑄚𑄧𑄠𑄴𑅁 𑄡𑄨𑄠𑄚𑄴 𑄥𑄧𑄝𑄧𑄚𑄬 𑄘𑄬𑄊𑄬, 𑄥𑄨𑄠𑄚𑄴 𑄛𑄣𑄧𑄚𑄴 𑄉𑄧𑄢 𑄛𑄧𑄢𑄨𑄝𑄰𑄱 𑄛𑄧𑄢𑄨𑄝𑄮𑅁 𑄥𑄪𑄉𑄮𑄌𑄳𑄠 𑄢𑄧 𑄉𑄨𑄢𑄴𑄉𑄨𑄌𑄳𑄠
𑄉𑄧𑄢𑄨 𑄇𑄧𑄣𑄧, 𑄝𑄚 𑄃𑄬𑄇𑄴 𑄥𑄇𑄴𑄨𑄢𑄴 𑄇𑄧𑄙𑄣𑄰𑄱 𑄘𑄧 𑄚𑄧 𑄦𑄧𑄠𑄴𑅁 𑄃𑄢𑄧 𑄘𑄨 𑄥𑄇𑄴𑄨𑄠𑄬 𑄇𑄨 𑄇𑄧𑄚𑄴 𑄘𑄬𑄊 𑄡𑄮𑄇𑄴 𑄚𑅁 𑄝𑄊𑄳𑄠 𑄝𑄢𑄴 𑄉𑄧𑄌𑄳𑄠 𑄉𑄧𑄢𑄨
𑄇𑄧𑄣𑄧, 𑄃 𑄇𑄨 𑄇𑄧𑄝𑄇𑄴? 𑄖𑄢-𑄃𑄮 𑄦𑄪𑄢𑄨𑄁𑄋𑄮 𑄥𑄚𑄴 𑄃𑄬𑄉𑄰𑄱 𑄇𑄧𑄙 𑄇𑄧𑄝𑄇𑄴 𑄃𑄭𑅁</p>

<p>𑄥𑄬 𑄎𑄬𑄢𑄬 𑄎𑄬𑄢𑄬 𑄖𑄢 𑄃𑄢𑄧 𑄥𑄇𑄴𑄨 𑄖𑄮𑄉 𑄙𑄧𑄢𑄨𑄣𑄇𑄴𑅁 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄖𑄢 𑄣𑄉𑄧𑄖𑄴 𑄛𑄬𑄣𑄇𑄴𑄇𑄰𑄱 𑄃𑄬𑄇𑄴𑄮 𑄥𑄨𑄠𑄣𑄧𑄢𑄬𑅁 𑄖𑄢
𑄥𑄨𑄠𑄣𑄳𑄠𑄢𑄬 𑄓𑄉𑄨𑄚𑄬𑄭 𑄇𑄧𑄣𑄇, 𑄃𑄮 𑄥𑄨𑄠𑄣𑄳𑄠! 𑄇𑄧𑄙𑄚𑄨 𑄃𑄬𑄖𑄴𑄪𑄇𑄴 𑄥𑄪𑄚𑄴𑄘𑄬𑄭𑅁 𑄥𑄪𑄚𑄨𑄚𑄬𑄭 𑄥𑄨𑄠𑄬𑄣𑄳𑄠 𑄇𑄚𑄴 𑄃𑄪𑄞𑄮 𑄉𑄧𑄢𑄨 𑄗𑄨𑄠𑄬𑄣𑄧𑅁 𑄝𑄊𑄳𑄠 𑄖𑄢𑄬
𑄖𑄢𑄴 𑄥𑄧𑄝𑄧𑄚𑄧𑄢𑄴 𑄇𑄧𑄙𑄚𑄨 𑄥𑄪𑄚𑄬𑄣𑄧𑅁 𑄃 𑄛𑄪𑄎𑄮𑄢𑄴 𑄉𑄧𑄣𑄴𑄧—𑄃𑄬 𑄦𑄝𑄣𑄧𑄖𑄴 𑄖𑄭𑄪 𑄇𑄧 𑄘𑄬𑄭 𑄌𑄁, 𑄟𑄭𑄪 𑄥𑄪𑄉𑄮𑄌𑄳𑄠𑄢𑄬 𑄈𑄬𑄭 𑄛𑄢𑄧𑄁 𑄚𑄬 𑄚𑄧 𑄛𑄢𑄧𑄁? 𑄝𑄬𑄇𑄴
𑄥𑄪𑄚𑄨𑄚𑄬𑄭 𑄥𑄨𑄠𑄬𑄣𑄳𑄠 𑄝𑄊𑄳𑄠𑄢𑄴 𑄜𑄧𑄚𑄴𑄘𑄨𑄠𑄚𑄴 𑄟𑄧𑄚𑄬 𑄟𑄧𑄚𑄬 𑄝𑄪𑄏𑄨 𑄛𑄢𑄨𑄣𑄮𑅁 𑄖𑄬 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮—𑄥𑄪𑄉𑄮𑄌𑄳𑄠𑄢𑄴 𑄛𑄧𑄇𑄬𑄴 𑄇𑄧𑄣𑄬 𑄝𑄊𑄳𑄠 𑄟𑄧𑄢𑄬
𑄇𑄬𑄚 𑄉𑄧𑄢𑄨 𑄗𑄬𑄝𑄧𑅁 𑄃 𑄝𑄊𑄳𑄠𑄢𑄴 𑄛𑄧𑄇𑄬𑄴 𑄇𑄧𑄣𑄬 𑄥𑄪𑄉𑄮𑄌𑄳𑄠𑄢𑄴 𑄦𑄢𑄴-𑄇𑄧𑄢, 𑄜𑄬𑄘𑄬𑄢 𑄃𑄬𑄖𑄴𑄪𑄇𑄴 𑄃𑄖𑄴𑄪𑄇𑄴 𑄞𑄉𑄴 𑄛𑄬𑄭𑄃𑄮 𑄛𑄢𑄧𑄁𑅁 𑄥𑄨𑄠𑄬𑄚𑄬 𑄖𑄬
𑄟𑄪𑄢𑄪𑄝𑄴𑄨 𑄥𑄚𑄴 𑄉𑄧𑄟𑄴𑄞𑄨𑄢𑄴 𑄢𑄧𑄣𑄰𑄱 𑄇𑄧𑄣𑄧, 𑄥𑄧𑄝𑄧𑄚𑄧𑄢𑄴 𑄇𑄧𑄙 𑄦𑄬𑄣𑄜𑄬𑄣 𑄉𑄧𑄢 𑄚𑄧 𑄡𑄠𑄴𑅁 𑄥𑄨𑄠𑄚𑄴 𑄈𑄟𑄇𑄴𑄇𑄠𑄴 𑄗𑄠𑄴𑄗𑄨𑄇𑄴 𑄟𑄚 𑄛𑄧𑄢𑄨𑄝𑄮𑅁
𑄥𑄨𑄠𑄣𑄳𑄠𑄢𑄴 𑄇𑄧𑄙 𑄥𑄪𑄚𑄨𑄟𑄧𑄖𑄴𑄧𑄚𑄴 𑄝𑄊𑄳𑄠 𑄈𑄪𑄎𑄨𑄠𑄬 𑄜𑄣𑄴𑄣𑄬𑄭 𑄃𑄪𑄘𑄨𑄣𑄮𑅁 𑄃 𑄥𑄪𑄉𑄮𑄌𑄳𑄠 𑄦𑄧𑄣𑄧 𑄚𑄧𑄈𑄴𑄇𑄪𑄚𑄨 𑄥𑄧𑄁 𑄇𑄣𑅁 𑄝𑄊𑄳𑄠 𑄦𑄎𑄧𑄁 𑄦𑄎𑄧𑄁 𑄟𑄪
𑄉𑄧𑄢𑄨 𑄥𑄪𑄉𑄮𑄌𑄳𑄠𑄢𑄴 𑄇𑄨𑄖𑄳𑄠 𑄢𑄨𑄚𑄨 𑄌𑄬𑄭 𑄇𑄧𑄣𑄧, 𑄥𑄪𑄚𑄨𑄣𑄬 𑄘𑄧 𑄥𑄨𑄠𑄬𑄣𑄳𑄠 𑄇𑄨 𑄇𑄧𑄣𑄧? 𑄥𑄪𑄉𑄮𑄌𑄳𑄠 𑄇𑄧𑄚𑄧𑄟𑄧𑄖𑄬 𑄚𑄨𑄎𑄮𑄢𑄬 𑄥𑄟𑄬𑄣𑄬𑄭𑄚𑄬 𑄇𑄧𑄣𑄧, 𑄃𑄢𑄧
𑄘𑄧 𑄃𑄬𑄇𑄴 𑄥𑄇𑄴𑄨 𑄝𑄉𑄨 𑄃𑄊𑄬𑅁 𑄖𑄬 𑄇𑄨 𑄇𑄧𑄠𑄴 𑄘𑄬𑄊 𑄡𑄮𑄇𑄴 𑄚𑅁 𑄖𑄧𑄢𑄖𑄋𑄧𑄢𑄨 𑄝𑄊𑄳𑄠 𑄇𑄧𑄣𑄧, 𑄇𑄧𑄚𑄧 𑄥𑄇𑄴𑄨𑄠𑄬 𑄖𑄧 𑄛𑄧𑄇𑄬𑄴 𑄇𑄧𑄙𑄇𑄴 𑄚𑄧𑄠𑄴𑅁
𑄡𑄨𑄠𑄚𑄴 𑄚𑄧𑄠𑄴, 𑄥𑄨𑄠𑄚𑄴 𑄇𑄨𑄋𑄨𑄢𑄨 𑄇𑄧𑄝𑄇𑄴! 𑄖𑄭𑄪 𑄝𑄨𑄚𑄟 𑄥𑄇𑄴𑄨 𑄥𑄇𑄴𑄨 𑄉𑄧𑄢𑄨 𑄞𑄧𑄋𑄧𑄖𑄬𑄴𑅁 𑄥𑄪𑄉𑄮𑄌𑄳𑄠 𑄎𑄧𑄝𑄝𑄴 𑄜𑄨𑄢𑄬𑄣𑄧𑅁 𑄖𑄬 𑄇𑄧𑄣𑄧, 𑄘𑄬𑄊
𑄡𑄮𑄇𑄴 𑄚, 𑄥𑄬𑄌𑄴 𑄥𑄇𑄴𑄨𑄝𑄰𑄱 𑄇𑄨 𑄇𑄧𑄠𑄴𑅁 𑄖 𑄎𑄉𑄚𑄧𑄖𑄴 𑄖𑄬 𑄣𑄪𑄎𑄪𑄢𑄪𑄇𑄴 𑄉𑄧𑄢𑄨 𑄝𑄪𑄇𑄴 𑄉𑄧𑄢𑄨𑄣𑄧𑄉𑄨𑅁</p>

<p>𑄊𑄪𑄟𑄮𑄖𑄴 𑄛𑄧𑄢𑄨 𑄟𑄧𑄖𑄴𑄧𑄚𑄴 𑄝𑄊𑄳𑄠 𑄃𑄪𑄝𑄪𑄁 𑄛𑄪𑄁 𑄊𑄪𑄟𑄴 𑄡 𑄙𑄧𑄢𑄨𑄣𑄮𑅁 𑄃𑄨𑄚𑄴𑄘𑄨 𑄥𑄪𑄉𑄮𑄌𑄳𑄠𑄢𑄴 𑄃𑄬 𑄦𑄝𑄣𑄴 𑄞𑄣𑄧𑄇𑄴𑄧𑄚𑄴 𑄙𑄧𑄢𑄨 𑄢𑄨𑄚𑄨 𑄌𑄬𑄭 𑄃𑄊𑄬
𑄃𑄬𑄇𑄴𑄮 𑄛𑄬𑄎𑄠𑄴𑅁 𑄖𑄬 𑄃𑄬𑄇𑄴𑄮 𑄊𑄪𑄖𑄳𑄠 𑄟𑄙𑄖𑄴𑄪𑄚𑄴 𑄥𑄪𑄉𑄮𑄌𑄳𑄠𑄢𑄬 𑄓𑄉𑄨 𑄇𑄧𑄣𑄧, 𑄃𑄮 𑄥𑄪𑄉𑄮𑄌𑄳𑄠 𑄞𑄬𑄭, 𑄖𑄧𑄢𑄬 𑄞𑄢𑄨 𑄟𑄪 𑄇𑄣 𑄘𑄬𑄊𑄧𑄋𑄧𑄢𑄴𑅁 𑄇𑄨
𑄦𑄧𑄠𑄴𑄠𑄬 𑄚𑄬 𑄚? 𑄚𑄇𑄨 𑄇𑄬𑄠𑄬 𑄉𑄉𑄧𑄣𑄨 𑄉𑄧𑄟𑄴 𑄚𑄧𑄠𑄴? 𑄥𑄪𑄉𑄮𑄌𑄳𑄠 𑄛𑄬𑄌𑄳𑄠𑄢𑄴 𑄇𑄧𑄙 𑄥𑄪𑄚𑄨𑄚𑄬𑄭 𑄢𑄧 𑄝𑄬𑄢 𑄝𑄬𑄢 𑄉𑄧𑄢𑄨 𑄖𑄢𑄴 𑄘𑄪𑄊𑄮 𑄦𑄝𑄣𑄧
𑄇𑄧𑄙 𑄝𑄬𑄇𑄴 𑄇𑄰𑄱 𑄥𑄪𑄚𑄬𑄣𑄧𑅁 𑄝𑄬𑄇𑄴 𑄇𑄧𑄙 𑄇𑄰𑄱 𑄜𑄪𑄢𑄬𑄭 𑄖𑄬 𑄘𑄨𑄊𑄮𑄣𑄴 𑄃𑄬𑄇𑄴 𑄝𑄧𑄚𑄨𑄏𑄬𑄌𑄴 𑄍𑄢𑄨 𑄇𑄧𑄣𑄧, 𑄝𑄎𑄨𑄝𑄢𑄴 𑄘𑄧 𑄃𑄢𑄴 𑄃𑄏 𑄚𑄬𑄭𑅁 𑄝𑄊𑄳𑄠𑄢𑄴
𑄓𑄧𑄢𑄬 𑄇𑄨𑄃𑄮𑄎𑄧𑄚𑄬 𑄟𑄧 𑄛𑄧𑄇𑄬𑄴 𑄥𑄇𑄴𑄨 𑄘𑄨𑄘𑄇𑄴 𑄚𑄧𑄠𑄴, 𑄥𑄨𑄠𑄚𑄴 𑄟𑄭𑄪 𑄞𑄬𑄘𑄴 𑄛𑄬𑄭𑄠𑄮𑄁𑅁 𑄃𑄨𑄇𑄴𑄨𑄚𑄬 𑄝𑄚 𑄟𑄧𑄢𑄨𑄝𑄢𑄴 𑄃𑄧𑄇𑄴𑄖𑄧 𑄝𑄍𑄳𑄠𑄭 𑄗𑄚!
𑄥𑄪𑄉𑄮𑄌𑄳𑄠𑄢𑄴 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄛𑄬𑄌𑄳𑄠𑄢𑄴 𑄥𑄪𑄉𑄮𑄌𑄳𑄠𑄢𑄬 𑄌𑄨𑄖𑄴 𑄛𑄪𑄢𑄨 𑄃𑄪𑄘𑄨𑄣𑄮𑅁 𑄖𑄬 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮—𑄝𑄊𑄳𑄠𑄢𑄴 𑄇𑄪𑄝𑄪𑄘𑄴𑄙𑄨𑄖𑄴𑄪𑄚𑄴 𑄥𑄪𑄉𑄮𑄌𑄳𑄠𑄢𑄬
𑄝𑄎𑄚 𑄘𑄧𑄢𑄴𑄇𑄢𑄴𑅁 𑄝𑄚𑄴𑄙𑄰𑄱, 𑄌𑄨𑄖𑄴 𑄛𑄪𑄢𑄬 𑄛𑄢! 𑄖𑄬 𑄥𑄬𑄝𑄬𑄘𑄬𑄚𑄴 𑄇𑄧𑄣𑄧, 𑄥𑄪𑄉𑄮𑄌𑄳𑄠 𑄞𑄬𑄭𑄠𑄬, 𑄖𑄭𑄪 𑄥𑄣𑄬𑄚𑄴 𑄃𑄬𑄖𑄴𑄪𑄇𑄴 𑄃𑄨𑄚𑄴𑄘𑄨 𑄃𑄠𑄴𑅁 𑄟𑄭𑄪
𑄖𑄧𑄢𑄬 𑄇𑄧𑄠𑄬𑄇𑄴𑄇𑄚𑄴 𑄇𑄧𑄙 𑄇𑄧𑄁𑅁 𑄥𑄪𑄉𑄮𑄌𑄳𑄠 𑄖𑄧𑄢𑄖𑄋𑄧𑄢𑄨 𑄃𑄪𑄘𑄨𑄚𑄬𑄭 𑄛𑄬𑄌𑄳𑄠𑄢𑄴 𑄊𑄪𑄖𑄳𑄠𑄝𑄮𑄢𑄴 𑄉𑄮𑄢𑄖𑄴 𑄉𑄬𑄣𑄧𑅁 𑄛𑄬𑄌𑄳𑄠 𑄥𑄪𑄉𑄮𑄌𑄳𑄠𑄢𑄬 𑄇𑄧𑄣𑄧, 𑄖𑄭𑄪
𑄌𑄨𑄘𑄬 𑄚𑄧 𑄉𑄧𑄢𑄨𑄌𑄴𑅁 𑄖𑄧 𑄛𑄧𑄇𑄬𑄴 𑄟𑄭𑄪 𑄥𑄇𑄴𑄨 𑄘𑄨𑄟𑄴𑅁 𑄟𑄳𑄦𑄖𑄴𑄧𑄢𑄴 𑄝𑄊𑄳𑄠𑄢𑄬 𑄝𑄨𑄍𑄳𑄠𑄌𑄴 𑄚𑄬𑄭𑅁 𑄦𑄧𑄣𑄬𑄞𑄧 𑄖𑄬 𑄖𑄢𑄴 𑄃𑄉𑄧𑄢𑄴 𑄎𑄧𑄝𑄚𑄴 𑄃𑄪𑄣𑄴𑄣𑄬𑄭
𑄛𑄢𑄬𑅁 𑄃𑄧𑄖𑄴𑄗𑄖𑄴, 𑄟𑄭𑄪 𑄖𑄧 𑄛𑄧𑄇𑄬𑄴 𑄥𑄇𑄴𑄨 𑄘𑄨𑄣𑄬-𑄃𑄮 𑄖𑄬 𑄃𑄪𑄉𑄪𑄙𑄮 𑄖𑄪𑄣𑄨 𑄛𑄢𑄬𑅁 𑄥𑄨𑄠𑄬𑄚𑄬 𑄖𑄭𑄪 𑄇𑄧𑄝𑄬, 𑄖𑄨𑄚𑄴 𑄣𑄧𑄟𑄴𑄝𑄧𑄢𑄴 𑄥𑄇𑄴𑄨𑄢𑄴
𑄎𑄧𑄝𑄚𑄴𑄝𑄧𑄚𑄴𑄘𑄨 𑄦𑄧𑄝𑄧 𑄢𑄎𑄴𑄊𑄧𑄢𑄧𑄖𑄴𑅁 𑄢𑄎𑄴𑄊𑄧𑄢𑄧𑄖𑄴 𑄥𑄇𑄴𑄨 𑄘𑄬𑄚 𑄦𑄧𑄣𑄬 𑄝𑄊𑄳𑄠 𑄃𑄪𑄉𑄪𑄙𑄮 𑄖𑄪𑄣𑄨 𑄚𑄧 𑄛𑄢𑄨𑄝𑄮𑅁 𑄇𑄧𑄙 𑄟𑄧𑄎𑄨𑄟𑄴 𑄇𑄬𑄣𑄳𑄠 𑄝𑄬𑄚𑄳𑄠
𑄛𑄮𑄖𑄳𑄠 𑄟𑄭𑄪 𑄖𑄧𑄟 𑄟𑄪𑄎𑄪𑄋𑄬 𑄣𑄪𑄋𑄨𑄟𑄴𑄝𑄨𑅁 𑄥𑄬𑄇𑄬𑄴𑄚𑄬 𑄟𑄧𑄢𑄬 𑄘𑄬𑄊𑄬𑄭𑄘𑄨 𑄖𑄭𑄪 𑄥𑄇𑄴𑄨 𑄘𑄬𑄚𑄢𑄴 𑄇𑄧𑄙 𑄇𑄧𑄝𑄬𑅁</p>

<p>𑄛𑄬𑄌𑄳𑄠𑄢𑄴 𑄇𑄧𑄙𑄠𑄴 𑄃𑄬𑄇𑄬𑄴𑄚 𑄌𑄨𑄖𑄴 𑄎𑄪𑄢𑄬𑄣𑄬-𑄃𑄮 𑄥𑄪𑄉𑄮𑄌𑄳𑄠𑄢𑄴 𑄛𑄧𑄢𑄚𑄬 𑄝𑄪𑄇𑄴 𑄚𑄧 𑄝𑄚𑄬𑅁 𑄇𑄨 𑄦𑄧𑄝𑄧 𑄚𑄨 𑄇𑄨 𑄦𑄧𑄝𑄧 𑄞𑄝𑄧𑄘𑄬 𑄞𑄝𑄧𑄘𑄬
𑄉𑄮𑄘 𑄢𑄬𑄖𑄴𑄮 𑄖𑄢𑄴 𑄗𑄘𑄢𑄧𑄖𑄴 𑄛𑄧𑄦𑄴𑄢𑄴 𑄦𑄧𑄣𑄧𑅁</p>

<p>𑄝𑄬𑄚𑄳𑄠 𑄛𑄧𑄦𑄴𑄢𑄴 𑄦𑄧𑄣𑄬𑄉𑄨 𑄝𑄊𑄳𑄠 𑄃 𑄥𑄪𑄉𑄮𑄌𑄳𑄠 𑄊𑄪𑄟𑄮𑄖𑄴𑄪𑄚𑄴 𑄃𑄪𑄘𑄨𑄣𑄇𑄴𑅁 𑄊𑄪𑄟𑄮𑄖𑄴𑄪𑄚𑄴 𑄃𑄪𑄙𑄨𑄟𑄧𑄖𑄴𑄧𑄚𑄴 𑄝𑄊𑄳𑄠 𑄥𑄪𑄉𑄮𑄌𑄳𑄠𑄢𑄬 𑄇𑄧𑄣𑄧, 𑄃𑄨𑄇𑄴𑄨𑄚𑄬
𑄥𑄇𑄴𑄨 𑄖𑄮𑄉 𑄡𑄬𑄝𑄧𑄁𑄉𑄬𑅁 𑄃𑄢𑄧 𑄝𑄚 𑄃𑄬𑄇𑄴 𑄥𑄇𑄴𑄨 𑄛𑄬𑄣𑄬 𑄦𑄧𑄠𑄴𑅁 𑄝𑄬𑄚𑄳𑄠 𑄘𑄨𑄝𑄮𑄢𑄧𑄖𑄴 𑄖𑄨𑄚𑄴𑄥𑄇𑄴𑄨 𑄛𑄪𑄢𑄬𑄘𑄧𑄁 𑄟𑄣𑄬𑅁 𑄥𑄪𑄉𑄮𑄌𑄳𑄠 𑄢𑄨𑄚𑄨 𑄌𑄠𑄴𑄘𑄳𑄠
𑄛𑄬𑄌𑄳𑄠 𑄖 𑄎𑄉𑄚𑄧𑄖𑄴 𑄚𑄬𑄭𑅁 𑄃𑄬𑄏𑄧 𑄃𑄙𑄢𑄴 𑄖𑄮𑄉𑄖𑄴𑄪𑄚𑄴 𑄚𑄧 𑄜𑄨𑄢𑄬𑅁 𑄖𑄬 𑄛𑄬𑄌𑄳𑄠𑄢𑄬 𑄝𑄌𑄴𑄍𑄠𑄴 𑄛𑄢 𑄇𑄧𑄣𑄧, 𑄈𑄚𑄧𑄇𑄴𑄧𑄚𑄴 𑄝𑄍𑄳𑄠𑄭 𑄗𑄇𑄴𑅁
𑄟𑄘𑄨𑄖𑄴 𑄟𑄧 𑄘𑄖𑄴𑄪𑄚𑄴 𑄃𑄬𑄖𑄴𑄪𑄇𑄴 𑄙𑄢𑄬𑄭 𑄣𑄧𑄁𑅁 𑄝𑄊𑄳𑄠 𑄇𑄧𑄣𑄧, 𑄦𑄧𑄠𑄴 𑄘𑄧, 𑄟𑄧 𑄚𑄧𑄈𑄴𑄇𑄪𑄚𑄮 𑄃𑄬𑄖𑄴𑄪𑄇𑄴 𑄙𑄢𑄬𑄭 𑄛𑄬𑄟𑄴! 𑄥𑄪𑄉𑄮𑄌𑄳𑄠𑄢𑄴 𑄘𑄬𑄊𑄘𑄬𑄊𑄨
𑄝𑄊𑄳𑄠-𑄃𑄮 𑄖 𑄚𑄧𑄈𑄴𑄇𑄪𑄚𑄴 𑄃𑄬𑄇𑄴𑄮 𑄊𑄪𑄖𑄳𑄠𑄖𑄴 𑄙𑄢 𑄙𑄧𑄢𑄨𑄣𑄮𑅁</p>

<p>𑄥𑄪𑄉𑄮𑄌𑄳𑄠 𑄘𑄖𑄴 𑄙𑄢𑄘𑄬 𑄙𑄢𑄘𑄬 𑄖𑄊𑄧𑄖𑄴 𑄖𑄊𑄧𑄖𑄴 𑄏𑄪𑄝𑄪𑄢𑄴 𑄉𑄌𑄴𑄮 𑄇𑄨𑄖𑄳𑄠 𑄢𑄨𑄚𑄨 𑄢𑄨𑄚𑄨 𑄌𑄠𑄴 𑄇𑄧𑄚𑄧 𑄛𑄬𑄌𑄳𑄠 𑄜𑄨𑄢𑄨 𑄃𑄬𑄣𑄧 𑄚𑄨𑅁
𑄃𑄬𑄖𑄴𑄪𑄇𑄴 𑄎𑄬𑄢𑄬 𑄌𑄠𑄴𑄘𑄬 𑄛𑄬𑄌𑄳𑄠 𑄜𑄨𑄢𑄨 𑄃𑄬𑄍𑄳𑄠𑄉𑄰𑄱𑅁 𑄛𑄬𑄌𑄳𑄠𑄢𑄬 𑄘𑄬𑄭 𑄥𑄪𑄉𑄮𑄌𑄳𑄠 𑄟𑄧𑄚𑄬 𑄟𑄧𑄚𑄬 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨 𑄦𑄧𑄣𑄧𑅁 𑄟𑄳𑄦𑄖𑄴𑄧𑄢𑄴 𑄛𑄬𑄌𑄳𑄠𑄢𑄬 𑄖𑄬
𑄚𑄧 𑄟𑄘𑄬𑄣𑄧𑅁 𑄛𑄬𑄌𑄳𑄠 𑄝𑄊𑄳𑄠 𑄃 𑄥𑄪𑄉𑄮𑄌𑄳𑄠𑄢𑄬 𑄢𑄨𑄚𑄨 𑄌𑄬𑄭 𑄇𑄧𑄣𑄧, 𑄇𑄨 𑄞𑄬𑄭𑄣𑄧𑄇𑄴, 𑄃𑄬𑄙𑄧𑄇𑄴 𑄝𑄬𑄚𑄳𑄠 𑄛𑄮𑄖𑄳𑄠 𑄇𑄪𑄙𑄪 𑄡𑄬𑄝𑄖𑄳𑄠𑄠𑄴 𑄘𑄖𑄴 𑄃
𑄚𑄧𑄈𑄴 𑄙𑄢𑄧𑄢𑄴? 𑄝𑄊𑄳𑄠 𑄃𑄪𑄖𑄴𑄧𑄢𑄴 𑄘𑄨𑄣𑄧, 𑄞𑄬𑄭𑄠𑄬, 𑄥𑄇𑄴𑄨 𑄖𑄮𑄉 𑄡𑄬𑄝𑄧𑄁𑄉𑄬𑅁 𑄛𑄬𑄌𑄳𑄠 𑄇𑄧𑄣𑄧, 𑄃 𑄇𑄨𑄖𑄳𑄠𑄠𑄴 𑄥𑄇𑄴𑄨 𑄖𑄮𑄉𑄖𑄮𑄉𑄨? 𑄇𑄧𑄚𑄧 𑄊𑄧𑄘𑄧𑄚
𑄦𑄧𑄠𑄴𑄠𑄬 𑄚𑄬𑄚? 𑄛𑄬𑄌𑄳𑄠𑄢𑄴 𑄇𑄧𑄙 𑄥𑄪𑄚𑄨 𑄝𑄊𑄳𑄠 𑄖 𑄥𑄧𑄝𑄧𑄚𑄴 𑄘𑄬𑄊𑄚 𑄃 𑄖𑄨𑄚𑄴 𑄥𑄇𑄴𑄨𑄢𑄴 𑄇𑄧𑄙 𑄞𑄋𑄨 𑄇𑄧𑄣𑄧𑅁 𑄝𑄊𑄳𑄠𑄢𑄴 𑄇𑄧𑄙𑄚𑄨 𑄜𑄪𑄢𑄮𑄁 𑄚𑄧
𑄜𑄪𑄢𑄮𑄁 𑄥𑄪𑄉𑄮𑄌𑄳𑄠 𑄟𑄘𑄨 𑄃𑄪𑄘𑄨𑄣𑄮𑅁 𑄖𑄬 𑄛𑄬𑄌𑄳𑄠𑄢𑄬 𑄃𑄪𑄘𑄨𑄌𑄴𑄮 𑄉𑄧𑄢𑄨 𑄇𑄧𑄣𑄧, 𑄥𑄇𑄴𑄨 𑄖𑄮𑄉𑄚𑄨𑄖𑄳𑄠𑄠𑄴 𑄝𑄧𑄁𑄛𑄘𑄢𑄬 𑄇𑄪𑄙𑄪 𑄞𑄧𑄋𑄨𑄘𑄮𑄁𑄉𑄰𑄱𑅁 𑄝𑄬𑄇𑄴 𑄘𑄧
𑄥𑄪𑄚𑄨𑄣𑄬, 𑄥𑄣𑄬𑄚𑄴 𑄖𑄨𑄚𑄴 𑄣𑄧𑄟𑄴𑄝𑄧𑄢𑄴 𑄥𑄇𑄴𑄨𑄝𑄮 𑄖𑄭𑄪 𑄦𑄧𑄚 𑄛𑄬𑄌𑄳𑄠 𑄞𑄬𑄭𑄠𑄬! 𑄥𑄧𑄟𑄢𑄬 𑄥𑄧𑄟𑄢𑄬 𑄝𑄊𑄳𑄠-𑄃𑄮 𑄟𑄘𑄨 𑄃𑄪𑄘𑄨𑄣𑄮—𑄃 𑄦𑄧𑄠𑄴𑄘𑄳𑄠 𑄥𑄬,
𑄖𑄭𑄪 𑄦𑄧𑄚 𑄃𑄟𑄢𑄴 𑄖𑄨𑄚𑄴 𑄣𑄧𑄟𑄴𑄝𑄧𑄢𑄴 𑄥𑄇𑄴𑄨𑅁 𑄃𑄟𑄨 𑄝𑄬𑄚𑄳𑄠 𑄟𑄠𑄴 𑄇𑄪𑄙𑄪 𑄃𑄢𑄴 𑄞𑄧𑄋𑄨𑄘𑄮𑄁𑄉𑄰𑄱𑅁 𑄛𑄬𑄌𑄳𑄠 𑄇𑄧𑄣𑄧, 𑄖𑄪𑄟𑄨 𑄘𑄳𑄠𑄧𑄎𑄧𑄚𑄬 𑄥𑄧𑄁 𑄉𑄧𑄢𑄨
𑄙𑄢𑄌𑄴 𑄉𑄧𑄢𑄧𑄢𑄴 𑄡𑄧𑄇𑄬𑄴𑄚 𑄥𑄣𑄬𑄚𑄴 𑄟𑄭𑄪 𑄥𑄇𑄴𑄨 𑄦𑄰𑄱 𑄛𑄢𑄧𑄁𑅁 𑄟𑄳𑄦𑄖𑄴𑄧𑄢𑄴 𑄟𑄧𑄢𑄴 𑄃𑄬𑄇𑄴𑄇𑄚𑄴 𑄇𑄧𑄙 𑄃𑄊𑄬𑅁 𑄟𑄭𑄪 𑄢𑄎𑄴𑄊𑄧𑄢𑄧𑄖𑄴 𑄡𑄬𑄭 𑄥𑄇𑄴𑄨 𑄘𑄨𑄟𑄴𑄝𑄰𑄱,
𑄃𑄨𑄙𑄪 𑄘𑄨𑄘𑄪𑄁 𑄚𑄧𑄠𑄴𑅁 𑄝𑄊𑄳𑄠 𑄃𑄟𑄳𑄦𑄧𑄇𑄴 𑄦𑄰𑄱 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄃 𑄢𑄎𑄴𑄊𑄧𑄢𑄧𑄖𑄴 𑄇𑄨𑄖𑄳𑄠𑄠𑄴? 𑄛𑄬𑄌𑄳𑄠 𑄎𑄧𑄝𑄝𑄴 𑄘𑄨𑄣𑄮—𑄢𑄎𑄴𑄊𑄧𑄢𑄧𑄖𑄴 𑄢𑄎
𑄝𑄘𑄬-𑄃𑄮 𑄉𑄳𑄠𑄚𑄨𑄉𑄪𑄚𑄨 𑄢𑄎𑄴𑄛𑄧𑄚𑄴𑄓𑄨𑄖𑄴 𑄃 𑄥𑄧𑄞𑄥𑄧𑄘𑄴 𑄃𑄊𑄧𑄚𑄴𑅁 𑄟𑄧 𑄇𑄧𑄙𑄚𑄨 𑄎𑄬𑄌𑄬𑄴𑄖𑄴 𑄚 𑄟𑄨𑄏𑄬 𑄥𑄨𑄠𑄚𑄴 𑄖𑄢 𑄖𑄮𑄣𑄬𑄭 𑄛𑄢𑄨𑄝𑄇𑄴, 𑄥𑄬𑄖𑄳𑄠𑄠𑄴
𑄇𑄧𑄋𑄧𑄖𑄬𑄴𑅁 𑄝𑄊𑄳𑄠 𑄈𑄚𑄧𑄇𑄴𑄧𑄚𑄴 𑄞𑄝𑄨𑄚𑄬𑄭 𑄎𑄬𑄢𑄬𑄘𑄨 𑄢𑄎𑄨 𑄦𑄧𑄣𑄧𑅁</p>

<p>𑄢𑄎𑄴𑄊𑄧𑄢𑄧𑄖𑄴 𑄡𑄬𑄭 𑄥𑄇𑄴𑄨 𑄘𑄨𑄝𑄢𑄴 𑄇𑄧𑄙𑄚𑄧 𑄘𑄠𑄴 𑄟𑄢𑄟𑄢𑄨 𑄦𑄧𑄣𑄬 𑄛𑄬𑄌𑄳𑄠 𑄇𑄧𑄣𑄧, 𑄞𑄬𑄭𑄣𑄧𑄇𑄴, 𑄖𑄪𑄟𑄨 𑄢𑄎𑄴𑄊𑄧𑄢𑄧 𑄟𑄪𑄈𑄳𑄠 𑄦𑄘𑄧𑅁 𑄖𑄪𑄟𑄨
𑄃𑄉𑄬 𑄃𑄉𑄬 𑄡𑄬𑄭 𑄢𑄎𑄢𑄬 𑄝𑄬𑄇𑄴 𑄇𑄧𑄙𑄚𑄨 𑄞𑄋𑄨 𑄇𑄧𑄉𑄰𑄱𑅁 𑄢𑄎𑄴𑄥𑄧𑄞 𑄝𑄧𑄏𑄨𑄣𑄬 𑄒𑄨𑄇𑄴 𑄃𑄧𑄇𑄴𑄖𑄧𑄟𑄈𑄳𑄠 𑄟𑄭𑄪 𑄥𑄨𑄙𑄪 𑄣𑄪𑄋𑄨𑄟𑄴𑄝𑄨𑅁 𑄇𑄧𑄙𑄟𑄧𑄎𑄨𑄟𑄴 𑄝𑄊𑄳𑄠
𑄃 𑄥𑄪𑄉𑄮𑄌𑄳𑄠 𑄛𑄪𑄚𑄮𑄛𑄪𑄚𑄳𑄠 𑄉𑄧𑄢𑄨 𑄢𑄎𑄴𑄊𑄧𑄢𑄧𑄢𑄴 𑄃𑄪𑄘𑄨𑄌𑄳𑄠 𑄣𑄧𑄢𑄴 𑄘𑄨𑄣𑄇𑄴𑅁</p>

<p>𑄝𑄊𑄳𑄠 𑄃 𑄥𑄪𑄉𑄮𑄌𑄳𑄠 𑄢𑄎𑄴𑄊𑄧𑄢𑄧𑄖𑄴 𑄣𑄪𑄋𑄨𑄚𑄬𑄭 𑄢𑄎𑄣𑄰𑄱 𑄘𑄬𑄊 𑄉𑄧𑄢𑄨 𑄖𑄢 𑄇𑄧𑄙𑄚𑄨 𑄞𑄋𑄨 𑄇𑄧𑄣𑄇𑄴𑄇𑄰𑄱𑅁 𑄢𑄎𑄠𑄴 𑄝𑄬𑄇𑄴 𑄥𑄪𑄚𑄨 𑄇𑄧𑄣𑄧,
𑄒𑄨𑄇𑄴 𑄃𑄊𑄬𑅁 𑄢𑄎𑄴𑄥𑄧𑄞𑄖𑄴 𑄖𑄧𑄟 𑄝𑄨𑄌𑄢𑄚𑄴 𑄃𑄉𑄬 𑄃𑄪𑄘𑄨𑄝𑄮𑅁 𑄟𑄳𑄦𑄖𑄴𑄧𑄢𑄴 𑄖𑄧𑄟 𑄖𑄨𑄚𑄴 𑄣𑄧𑄟𑄴𑄝𑄧𑄢𑄧𑄢𑄴 𑄥𑄇𑄴𑄨𑄝𑄮 𑄇𑄰𑄱? 𑄝𑄊𑄳𑄠 𑄃 𑄥𑄪𑄉𑄮𑄌𑄳𑄠
𑄃𑄪𑄖𑄴𑄧𑄢𑄴 𑄘𑄨𑄣𑄇𑄴—𑄖𑄬 𑄇𑄭𑄪𑄠𑄬 𑄢𑄎𑄴𑄥𑄧𑄞 𑄃𑄢𑄧𑄟𑄴𑄞𑄧 𑄦𑄧𑄣𑄬 𑄖𑄬 𑄃𑄧𑄇𑄴𑄖𑄧 𑄟𑄈𑄳𑄠 𑄣𑄪𑄋𑄨𑄝𑄮𑄉𑄨𑅁</p>

<p>𑄃𑄧𑄇𑄴𑄖𑄧𑄟𑄧𑄎𑄨𑄟𑄴 𑄢𑄎𑄢𑄴 𑄢𑄎𑄴𑄥𑄧𑄞𑄖𑄴 𑄥𑄧𑄞𑄥𑄧𑄘𑄴 𑄝𑄬𑄉𑄬 𑄗𑄪𑄝𑄮 𑄦𑄧𑄣𑄇𑄴𑄨𑅁 𑄢𑄎-𑄃𑄮 𑄖 𑄇𑄘𑄨𑄢𑄖𑄴 𑄝𑄧𑄎𑄨𑄣𑄧𑄉𑄨𑅁 𑄢𑄎 𑄛𑄧𑄖𑄴𑄗𑄧𑄟𑄬 𑄝𑄊𑄳𑄠
𑄃 𑄥𑄪𑄉𑄮𑄌𑄳𑄠𑄢𑄴 𑄇𑄨𑄖𑄳𑄠 𑄢𑄨𑄚𑄨 𑄌𑄬𑄭 𑄇𑄧𑄣𑄧, 𑄖𑄧𑄟𑄢𑄴 𑄇𑄨 𑄊𑄧𑄘𑄧𑄚 𑄃𑄬 𑄢𑄎𑄴𑄥𑄧𑄞𑄖𑄴 𑄛𑄧𑄢𑄇𑄴 𑄛𑄧𑄢𑄇𑄴 𑄉𑄧𑄢𑄨 𑄞𑄋𑄨 𑄇𑄧𑅁 𑄢𑄎𑄢𑄴 𑄦𑄪𑄉𑄪𑄟𑄴
𑄟𑄧𑄎𑄨𑄟𑄴 𑄛𑄮𑄣𑄳𑄠 𑄝𑄊𑄳𑄠 𑄖𑄢𑄴 𑄥𑄧𑄝𑄧𑄚𑄚𑄴 𑄃 𑄖𑄨𑄚𑄴 𑄣𑄧𑄟𑄴𑄝𑄧𑄢𑄴 𑄥𑄇𑄴𑄨 𑄛𑄬𑄌𑄳𑄠 𑄢𑄎𑄴𑄥𑄧𑄞𑄖𑄴 𑄘𑄨𑄝𑄧𑄉𑄨 𑄞𑄨𑄣𑄨 𑄎𑄚𑄬𑄣𑄧𑅁 𑄝𑄬𑄇𑄴 𑄥𑄪𑄚𑄨𑄚𑄬𑄭 𑄢𑄎𑄠𑄴
𑄇𑄧𑄣𑄧, 𑄘𑄨 𑄥𑄇𑄴𑄨 𑄘𑄧 𑄦𑄰𑄱 𑄡𑄬𑄭𑄠𑄬, 𑄖𑄨𑄚𑄴 𑄣𑄧𑄟𑄴𑄝𑄧𑄢𑄴 𑄥𑄇𑄴𑄨 𑄇𑄪𑄙𑄪? 𑄖𑄢𑄬 𑄢𑄎𑄴𑄥𑄧𑄞𑄖𑄴 𑄓𑄉𑄧𑅁 𑄃𑄨𑄚𑄴𑄘𑄨 𑄃𑄬𑄏𑄧𑄥𑄧𑄁 𑄛𑄬𑄌𑄳𑄠𑄢𑄴 𑄘𑄬𑄊 𑄚𑄬𑄭𑅁
𑄥𑄪𑄉𑄮𑄌𑄳𑄠𑄢𑄴 𑄛𑄧𑄢𑄚𑄧𑄖𑄴 𑄛𑄚𑄨 𑄚𑄬𑄭! 𑄢𑄎𑄢𑄴 𑄦𑄪𑄉𑄪𑄟𑄬 𑄢𑄎𑄴 𑄛𑄧𑄣𑄴𑄣𑄚𑄬 𑄃𑄬𑄇𑄴 𑄘𑄭𑄪 𑄈𑄬𑄛𑄴 𑄓𑄉𑄧𑄚𑄨 𑄘𑄳𑄠𑅁 𑄒𑄨𑄇𑄴 𑄖𑄨𑄚𑄴 𑄈𑄬𑄝𑄧𑄢𑄴 𑄓𑄉𑄧𑄚𑄨𑄖𑄴
𑄛𑄬𑄌𑄳𑄠 𑄢𑄎𑄴𑄥𑄧𑄞𑄖𑄴 𑄃𑄪𑄉𑄪𑄢𑄮𑄢𑄴 𑄖𑄬𑄉𑄬𑄚𑄧𑄖𑄴𑄪𑄚𑄴 𑄜𑄪𑄁 𑄉𑄧𑄢𑄨 𑄏𑄧𑄢𑄨 𑄛𑄧𑄢𑄨𑄣𑄮𑄉𑄨𑅁 𑄛𑄧𑄢𑄨 𑄟𑄧𑄖𑄴𑄧𑄚𑄴 𑄖𑄬 𑄖𑄨𑄣𑄁 𑄖𑄨𑄇𑄴 𑄖𑄨𑄇𑄴 𑄚𑄎 𑄙𑄧𑄢𑄨𑄣𑄮𑅁
𑄢𑄎𑄴𑄥𑄧𑄞𑄢𑄴 𑄝𑄬𑄉𑄬 𑄃𑄟𑄳𑄦𑄧𑄇𑄴𑅁 𑄢𑄎𑄖𑄴𑄪𑄚𑄴 𑄃𑄉𑄖𑄳𑄠 𑄢𑄉𑄴 𑄃𑄪𑄘𑄨 𑄝𑄰𑄱𑄙𑄳𑄠𑄬𑄖𑄴𑄪𑄚𑄴 𑄞𑄪𑄎𑄪𑄖𑄴 𑄉𑄧𑄢𑄨 𑄃𑄪𑄘𑄨𑄣𑄮 𑄇𑄨𑄢𑄨𑄌𑄴 𑄙𑄧𑄢𑄨𑅁 𑄖𑄬 𑄢𑄉𑄬 𑄖𑄉𑄬 𑄇𑄰𑄱
𑄃𑄪𑄘𑄨𑄣𑄮—𑄢𑄎𑄴𑄥𑄧𑄞 𑄟𑄠𑄴 𑄃𑄨𑄠𑄚𑄴 𑄇𑄨 𑄝𑄬𑄠𑄘𑄧𑄝𑄨! 𑄙𑄧𑄢𑄧, 𑄛𑄬𑄌𑄳𑄠𑄢𑄬 𑄙𑄧𑄢𑄧𑅁 𑄖𑄢𑄴 𑄃𑄉𑄖𑄳𑄠 𑄥𑄎 𑄦𑄧𑄝𑄧𑅁 𑄢𑄎𑄢𑄴 𑄦𑄪𑄉𑄪𑄟𑄴 𑄟𑄧𑄎𑄨𑄟𑄴
𑄃𑄬𑄇𑄴𑄎𑄧𑄚𑄴 𑄥𑄨𑄝𑄬𑄦𑄨 𑄙𑄝 𑄃𑄬𑄭 𑄛𑄬𑄌𑄳𑄠𑄢𑄬 𑄙𑄧𑄢𑄨𑄣𑄮𑄉𑄨𑅁 𑄛𑄬𑄌𑄳𑄠 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄢𑄎𑄢𑄬 𑄥𑄣𑄟𑄴 𑄉𑄧𑄢𑄨𑄚𑄬𑄭 𑄇𑄧𑄣𑄧, 𑄟𑄧𑄦𑄢𑄎𑄴, 𑄃𑄧𑄎𑄚𑄴𑄘𑄖𑄴
𑄡𑄧𑄚𑄨 𑄟𑄧𑄢𑄴 𑄇𑄧𑄚𑄧 𑄝𑄬𑄠𑄘𑄧𑄝𑄨 𑄦𑄧𑄠𑄴, 𑄟𑄧𑄢𑄬 𑄈𑄬𑄟 𑄉𑄧𑄢𑄨𑄌𑄴𑅁 𑄖𑄧𑄢𑄴 𑄥𑄨𑄝𑄬𑄦𑄨𑄠𑄬 𑄟𑄧𑄢𑄬 𑄇𑄨𑄖𑄳𑄠𑄠𑄴 𑄙𑄧𑄢𑄨𑄣𑄇𑄴, 𑄟𑄭𑄪 𑄇𑄨𑄌𑄴𑄪 𑄈𑄧𑄝𑄧𑄢𑄴 𑄚𑄧 𑄛𑄧𑄁𑅁
𑄢𑄎𑄠𑄴 𑄌𑄮𑄈𑄴 𑄎𑄮𑄣𑄬𑄭 𑄇𑄧𑄣𑄧, 𑄇𑄨? 𑄖𑄭𑄪 𑄇𑄨𑄌𑄴𑄪 𑄈𑄧𑄝𑄧𑄢𑄴 𑄚𑄧 𑄛𑄌𑄴? 𑄢𑄎𑄴𑄥𑄧𑄞 𑄟𑄠𑄴 𑄖𑄨𑄣𑄁 𑄖𑄨𑄇𑄴 𑄖𑄨𑄇𑄴 𑄚𑄎𑄧𑄖𑄬𑄴 𑄥𑄨𑄠𑄚𑄧 𑄈𑄧𑄝𑄧𑄢𑄴 𑄚𑄧
𑄛𑄌𑄴? 𑄖𑄭𑄪 𑄇𑄨 𑄇𑄢𑄧𑄢𑄬 𑄌𑄮𑄊𑄬𑄘𑄨 𑄚𑄧 𑄘𑄬𑄊𑄧𑄌𑄴? 𑄛𑄬𑄌𑄳𑄠 𑄃𑄟𑄳𑄦𑄧𑄇𑄴 𑄦𑄧𑄚𑄢𑄴 𑄞𑄝𑄴 𑄉𑄧𑄢𑄨 𑄇𑄧𑄣𑄧, 𑄟𑄧𑄦𑄢𑄎𑄴, 𑄟𑄭𑄪 𑄎𑄬𑄌𑄬𑄴𑄖𑄴 𑄉𑄧𑄢𑄨
𑄢𑄎𑄴𑄥𑄧𑄞𑄖𑄴 𑄚𑄌𑄴𑄌𑄁𑄮𑄉𑄬 𑄥𑄣𑄬? 𑄟𑄭𑄪 𑄘𑄧 𑄥𑄧𑄝𑄧𑄚𑄬 𑄥𑄧𑄝𑄧𑄚𑄬 𑄚𑄎𑄧𑄋𑄧𑄖𑄬𑄴 𑄥𑄨𑄠𑄚𑄴 𑄟𑄧𑄚𑄧𑄖𑄴 𑄃𑄊𑄬𑄘𑄬𑅁 𑄢𑄎𑄠𑄴 𑄇𑄧𑄣𑄧, 𑄇𑄨, 𑄖𑄭𑄪 𑄥𑄧𑄝𑄧𑄚𑄬 𑄥𑄧𑄝𑄧𑄚𑄬
𑄚𑄎𑄧𑄖𑄬𑄴? 𑄇𑄧𑄇𑄬𑄴, 𑄇𑄪𑄙𑄪 𑄇𑄨 𑄥𑄧𑄝𑄧𑄚𑄬 𑄘𑄬𑄣𑄬 𑄥𑄨𑄠𑄚𑄴 𑄇𑄧𑄙𑄬 𑄃𑄬𑄇𑄬𑄴𑄚 𑄥𑄪𑄚𑄮𑄁? 𑄛𑄬𑄌𑄳𑄠 𑄇𑄪𑄎𑄮𑄣𑄨 𑄉𑄧𑄢𑄨 𑄇𑄧𑄣𑄧, 𑄟𑄭𑄪 𑄟𑄧 𑄥𑄧𑄝𑄧𑄚𑄚𑄴 𑄃𑄨𑄇𑄴𑄨𑄚𑄬 𑄇𑄰𑄱
𑄥𑄪𑄚𑄬𑄟𑄴 𑄟𑄧𑄦𑄢𑄎𑄴𑅁 𑄃𑄉𑄬 𑄖𑄧 𑄥𑄨𑄝𑄬𑄦𑄨𑄝𑄮𑄢𑄬 𑄇𑄧 𑄥𑄣𑄬𑄚𑄴, 𑄟𑄧𑄢𑄬 𑄃𑄨𑄢𑄨 𑄘𑄮𑄇𑄴𑅁 𑄛𑄬𑄌𑄳𑄠𑄢𑄴 𑄇𑄪𑄎𑄮𑄣𑄨𑄠𑄬 𑄟𑄧𑄦𑄢𑄎𑄬 𑄛𑄬𑄌𑄳𑄠𑄢𑄬 𑄃𑄨𑄢𑄨 𑄘𑄨𑄝𑄢𑄴
𑄦𑄪𑄉𑄪𑄟𑄴 𑄘𑄨𑄣𑄧𑅁</p>

<p>𑄍𑄧𑄢𑄚𑄴 𑄛𑄬𑄭𑄚𑄬𑄭 𑄛𑄬𑄌𑄳𑄠 𑄢𑄎𑄴𑄥𑄧𑄞𑄖𑄴 𑄇𑄧𑄇𑄬𑄴, 𑄇𑄪𑄙𑄪 𑄇𑄨 𑄥𑄧𑄝𑄧𑄚𑄬 𑄘𑄬𑄈𑄳𑄠, 𑄥𑄨𑄠𑄚𑄴 𑄇𑄮 𑄙𑄧𑄢𑄨𑄣𑄮𑅁 𑄖𑄬 𑄇𑄧𑄣𑄧, 𑄟𑄧𑄦𑄢𑄎𑄴, 𑄃𑄬𑄌𑄳𑄠
𑄝𑄬𑄚𑄳𑄠 𑄡𑄧𑄇𑄬𑄴 𑄟𑄧𑄢𑄬 𑄝𑄊𑄳𑄠 𑄃 𑄥𑄪𑄉𑄮𑄌𑄳𑄠 𑄖𑄢𑄢𑄴 𑄥𑄇𑄴𑄨 𑄟𑄚𑄨𑄣𑄇𑄴, 𑄟𑄭𑄪 𑄖𑄢𑄢𑄬 𑄇𑄪𑄠𑄮𑄁 𑄟𑄭𑄪 𑄃𑄟𑄢𑄴 𑄙𑄢𑄴𑄟𑄨𑄇𑄴 𑄟𑄧𑄦𑄢𑄎𑄢𑄴 𑄢𑄎𑄴𑄥𑄧𑄞𑄖𑄴
𑄖𑄳𑄦𑄬 𑄥𑄇𑄴𑄨 𑄘𑄨𑄟𑄴𑄝𑄰𑄱 𑄘𑄬𑅁 𑄟𑄧 𑄇𑄧𑄙𑄠𑄴 𑄖𑄢-𑄃𑄮 𑄘𑄳𑄠𑄧𑄎𑄧𑄚𑄬 𑄢𑄎𑄨 𑄦𑄧𑄣𑄇𑄴𑅁 𑄖𑄳𑄦𑄬 𑄖𑄬𑄟𑄴𑄟𑄁 𑄟𑄧𑄎𑄨𑄟𑄴 𑄖𑄢 𑄦𑄘𑄨 𑄦𑄘𑄨 𑄢𑄎𑄴𑄊𑄧𑄢𑄧𑄢𑄴
𑄟𑄪𑄈𑄳𑄠 𑄣𑄧𑄢𑄴 𑄘𑄨𑄣𑄇𑄴𑅁 𑄖𑄢𑄢𑄴 𑄃𑄬𑄖𑄴𑄪𑄇𑄴 𑄎𑄬𑄢𑄬 𑄟𑄭𑄪 𑄣𑄧𑄢𑄴 𑄘𑄨𑄣𑄪𑄁𑅁 𑄟𑄭𑄪 𑄃𑄪𑄎𑄪 𑄉𑄧𑄢𑄨 𑄃𑄉𑄏𑄬𑄘𑄨 𑄃𑄪𑄢𑄨 𑄃𑄬𑄎𑄚𑄠𑄴 𑄈𑄚𑄧𑄇𑄴𑄧𑄚𑄧𑄢𑄴 𑄟𑄧𑄙𑄳𑄠𑄬𑄭
𑄢𑄎𑄴𑄊𑄧𑄢𑄧𑄖𑄴 𑄣𑄪𑄁𑄋𑄁𑄮𑄉𑄨𑅁 𑄥𑄬𑄇𑄬𑄴𑄚𑄬 𑄢𑄎𑄴𑄊𑄧𑄢𑄧𑄢𑄴 𑄟𑄚𑄪𑄌𑄴𑄪𑄚𑄴 𑄝𑄚 𑄃𑄬𑄉𑄬 𑄃𑄬𑄉𑄬 𑄊𑄪𑄟𑄮𑄖𑄴𑄪𑄚𑄴 𑄃𑄪𑄖𑄴𑄗𑄮𑄚𑄴𑄘𑄬𑅁 𑄟𑄭𑄪 𑄢𑄎𑄴𑄊𑄧𑄢𑄧𑄖𑄴 𑄃𑄬𑄭 𑄢𑄎𑄴𑄥𑄧𑄞𑄢𑄴
𑄖𑄪𑄣𑄨𑄢𑄴 𑄖𑄬𑄉𑄬𑄚𑄴𑄮𑄖𑄴 𑄛𑄧𑄢𑄨𑄣𑄪𑄁𑄉𑄨𑅁 𑄟𑄭𑄪 𑄞𑄝𑄨𑄣𑄪𑄁—𑄢𑄎𑄴𑄥𑄧𑄞 𑄃𑄢𑄧𑄟𑄴𑄞𑄧 𑄦𑄧𑄘𑄬 𑄝𑄬𑄉𑄨𑄘𑄮 𑄘𑄬𑄢𑄩 𑄃𑄊𑄬𑅁 𑄃𑄬 𑄞𑄨𑄘𑄨𑄢𑄬 𑄃𑄬𑄖𑄴𑄪𑄇𑄴 𑄊𑄪𑄟𑄴 𑄡𑄬𑄭 𑄣𑄧𑄁𑅁
𑄟𑄧𑄦𑄢𑄎𑄴 𑄘𑄧 𑄉𑄳𑄠𑄚𑄨 𑄟𑄚𑄪𑄌𑄴𑅁 𑄖𑄭𑄪 𑄝𑄪𑄏𑄨𑄝𑄬 𑄚𑄬𑄭𑄠𑄬 𑄚𑄘𑄧𑄁𑄥𑄢𑄴 𑄇𑄨 𑄘𑄪𑄇𑄴𑅁 𑄉𑄮𑄘 𑄢𑄬𑄖𑄴𑄮 𑄟𑄧𑄢𑄴 𑄃𑄙𑄢𑄴 𑄖𑄮𑄉𑄘𑄬 𑄗𑄘𑄢𑄧𑄖𑄴 𑄛𑄧𑄦𑄴𑄢𑄴𑅁
𑄥𑄨𑄠𑄬𑄚𑄬 𑄊𑄪𑄟𑄬 𑄇𑄬𑄠𑄬𑄚𑄴 𑄟𑄢𑄨 𑄃𑄬𑄎𑄚𑄠𑄴 𑄖𑄬𑄉𑄬𑄚𑄴𑄮𑄖𑄴 𑄝𑄰𑄱𑄙𑄳𑄠𑄬 𑄝𑄘𑄬 𑄇𑄧𑄇𑄬𑄴 𑄊𑄪𑄟𑄴 𑄡𑄬𑄭𑄠𑄮𑄁 𑄟𑄭𑄪 𑄈𑄧𑄝𑄧𑄢𑄴 𑄚𑄧 𑄛𑄁𑅁 𑄃𑄢𑄴 𑄥𑄬𑄭 𑄊𑄪𑄟𑄮𑄘𑄰𑄱 𑄘𑄬𑄈𑄳𑄠𑄧𑄁
𑄟𑄧𑄢𑄴 𑄥𑄬𑄭 𑄈𑄪𑄎𑄨𑄢𑄴 𑄥𑄧𑄝𑄧𑄚𑄚𑄴𑅁 𑄟𑄧𑄦𑄢𑄎𑄬 𑄛𑄬𑄌𑄳𑄠𑄢𑄬 𑄃𑄬𑄇𑄴 𑄏𑄏𑄨 𑄟𑄢𑄨 𑄇𑄧𑄣𑄧, 𑄏𑄘𑄨𑄟𑄘𑄨 𑄇𑄧, 𑄇𑄨 𑄥𑄬𑄭 𑄖𑄧𑄢𑄴 𑄥𑄪𑄊𑄮𑄢𑄴 𑄥𑄧𑄝𑄧𑄚𑄚𑄴𑅁</p>

<p>𑄛𑄬𑄌𑄳𑄠 𑄟𑄧𑄦𑄢𑄎𑄧𑄢𑄬 𑄃 𑄥𑄧𑄞𑄥𑄧𑄘𑄴 𑄝𑄬𑄉𑄧𑄢𑄬 𑄥𑄣𑄟𑄴 𑄎𑄚𑄬𑄭 𑄖 𑄥𑄧𑄝𑄧𑄚𑄚𑄴 𑄇𑄮 𑄙𑄧𑄢𑄨𑄣𑄮𑅁 𑄖𑄬 𑄇𑄧𑄣𑄧, 𑄟𑄧𑄦𑄢𑄎𑄴, 𑄟𑄧 𑄥𑄧𑄝𑄧𑄚𑄚𑄴
𑄦𑄧𑄣𑄧𑄘𑄬 : 𑄥𑄧𑄝𑄧𑄚𑄬 𑄥𑄧𑄝𑄧𑄚𑄬 𑄢𑄎𑄴𑄇𑄪𑄟𑄮𑄢𑄨𑄣𑄰𑄱 𑄟𑄧𑄢𑄴 𑄃𑄬𑄇𑄴𑄘𑄨𑄚𑄴 𑄃𑄝𑄙 𑄉𑄧𑄢𑄨 𑄢𑄎𑄢𑄴 𑄜𑄪𑄣𑄴 𑄝𑄉𑄚𑄧𑄖𑄴 𑄘𑄬𑄊 𑄦𑄧𑄣𑄧𑅁 𑄢𑄎𑄴𑄇𑄪𑄟𑄮𑄢𑄨 𑄟𑄧𑄢𑄬 𑄘𑄬𑄭
𑄦𑄎𑄨 𑄦𑄎𑄨 𑄖 𑄇𑄪𑄢𑄬 𑄓𑄉𑄨𑄣𑄮𑅁 𑄃 𑄖 𑄥𑄧𑄟𑄢𑄬 𑄟𑄭𑄪 𑄢𑄎𑄴𑄊𑄧𑄢𑄧𑄖𑄴 𑄉𑄬𑄣𑄪𑄁𑅁 𑄢𑄎𑄴𑄇𑄪𑄟𑄮𑄢𑄨 𑄟𑄧𑄢𑄬 𑄖 𑄥𑄧𑄟𑄢𑄬 𑄚𑄨𑄚𑄬𑄭 𑄟𑄧𑄦𑄢𑄎𑄣𑄰𑄱 𑄘𑄬𑄊 𑄉𑄧𑄢𑄨
𑄇𑄧𑄣𑄧𑄉𑄰𑄱—𑄝𑄙𑄮, 𑄟𑄭𑄪 𑄃𑄬 𑄛𑄬𑄌𑄳𑄠𑄢𑄬 𑄣𑄮𑄟𑄴𑅁 𑄖𑄢𑄬 𑄍𑄢 𑄟𑄭𑄪 𑄇𑄢𑄧𑄢𑄬 𑄚𑄧 𑄣𑄮𑄟𑄴𑅁 𑄟𑄧𑄦𑄢𑄎𑄬 𑄃𑄉𑄖𑄳𑄠 𑄢𑄉𑄴 𑄖𑄪𑄣𑄨 𑄇𑄧𑄣𑄧, 𑄢𑄎𑄴𑄇𑄧𑄚𑄳𑄠,
𑄖𑄧𑄢𑄬 𑄛𑄉𑄧𑄣𑄬 𑄛𑄬𑄠𑄳𑄠𑄬𑄚𑄨? 𑄖𑄭𑄪 𑄃𑄬 𑄛𑄬𑄌𑄳𑄠𑄢𑄬 𑄇𑄨𑄋𑄨𑄢𑄨 𑄣𑄧𑄝𑄬? 𑄖𑄭𑄪 𑄦𑄧𑄣𑄬𑄘𑄬 𑄟𑄚𑄬𑄭, 𑄥𑄨𑄖𑄴𑄪𑄚𑄮 𑄢𑄎𑄴𑄇𑄧𑄚𑄳𑄠, 𑄖𑄬 𑄦𑄧𑄣𑄧𑄘𑄬 𑄃𑄬𑄇𑄴𑄮 𑄛𑄬𑄎𑅁 𑄖𑄭𑄪
𑄖𑄢𑄬 𑄣𑄧𑄝𑄬 𑄇𑄨𑄋𑄨𑄢𑄨? 𑄃𑄨𑄠𑄚𑄴 𑄥𑄧𑄟𑄴𑄞𑄧𑄝𑄧𑄢𑄴 𑄇𑄧𑄙 𑄚𑄨? 𑄢𑄎𑄴𑄇𑄧𑄚𑄳𑄠 𑄇𑄧𑄣𑄧, 𑄝𑄙𑄮, 𑄖𑄭𑄪 𑄡𑄨𑄠𑄚𑄴 𑄇𑄧𑄙𑄬 𑄥𑄖𑄴, 𑄟𑄭𑄪 𑄃𑄬 𑄛𑄬𑄌𑄳𑄠𑄢𑄬
𑄣𑄮𑄟𑄴𑄝𑄬 𑄣𑄮𑄟𑄴𑅁 𑄚𑄧 𑄦𑄧𑄣𑄬 𑄟𑄭𑄪 𑄚𑄖𑄴 𑄘𑄨 𑄟𑄧𑄢𑄨𑄟𑄴𑅁 𑄥𑄬𑄌𑄴𑄟𑄬𑄌𑄴 𑄢𑄎𑄴𑄇𑄧𑄚𑄳𑄠𑄢𑄴 𑄎𑄨𑄘𑄬 𑄟𑄧𑄦𑄢𑄎𑄬 𑄣𑄧𑄋𑄨𑄣𑄮𑅁 𑄃𑄢𑄧 𑄃𑄬𑄇𑄴 𑄉𑄧𑄟𑄴 𑄘𑄨𑄚𑄮𑄖𑄴
𑄢𑄎𑄴𑄇𑄧𑄚𑄳𑄠 𑄃 𑄟𑄧𑄢𑄴 𑄟𑄬𑄣 𑄦𑄧𑄣𑄧𑅁 𑄢𑄎𑄴𑄇𑄧𑄚𑄳𑄠𑄣𑄰𑄱 𑄟𑄧𑄢𑄴 𑄟𑄬𑄣 𑄦𑄧𑄚𑄠𑄴 𑄟𑄭𑄪 𑄚𑄎𑄧𑄋𑄧𑄖𑄬𑄴 𑄟𑄧𑄚𑄧 𑄈𑄪𑄎𑄨𑄠𑄬𑅁 𑄃 𑄃𑄨𑄚𑄴𑄘𑄨 𑄢𑄎𑄴𑄥𑄧𑄞𑄖𑄴
𑄢𑄎𑄴𑄛𑄧𑄣𑄴𑄣𑄚𑄬 𑄟𑄧 𑄚𑄁 𑄉𑄧𑄢𑄨 𑄓𑄉𑄚𑄠𑄴 𑄃𑄝𑄙 𑄉𑄧𑄢𑄨 𑄃𑄪𑄉𑄪𑄢𑄨 𑄃𑄪𑄘𑄨 𑄇𑄧𑄇𑄬𑄴𑄚𑄬 𑄖𑄬𑄉𑄬𑄚𑄮𑄖𑄴𑄪𑄚𑄴 𑄏𑄧𑄢𑄨 𑄛𑄧𑄌𑄳𑄠𑄧𑄁𑄉𑄨 𑄟𑄭𑄪 𑄈𑄧𑄝𑄧𑄢𑄴 𑄚𑄧 𑄛𑄁𑅁 𑄖𑄧𑄣𑄬
𑄛𑄧𑄢𑄨𑄚𑄬𑄭-𑄃𑄮 𑄟𑄧𑄢𑄴 𑄥𑄧𑄝𑄧𑄚𑄧𑄢𑄴 𑄉𑄧𑄁 𑄗𑄪𑄟𑄴 𑄚𑄧 𑄦𑄧𑄠𑄴𑅁 𑄥𑄨𑄠𑄬𑄚𑄬 𑄟𑄭𑄪...𑅁</p>

<p>𑄛𑄬𑄌𑄳𑄠𑄢𑄴 𑄇𑄧𑄙𑄚𑄨 𑄛𑄪𑄢𑄮 𑄉𑄧𑄢𑄨 𑄗𑄪𑄟𑄴 𑄚𑄧 𑄦𑄧𑄘𑄬𑄭 𑄟𑄧𑄦𑄢𑄎𑄬 𑄢𑄉𑄬 𑄉𑄨𑄢𑄴𑄉𑄨𑄢𑄘𑄬 𑄉𑄨𑄢𑄴𑄉𑄨𑄢𑄘𑄬 𑄇𑄘𑄨𑄢𑄬𑄖𑄴𑄪𑄚𑄴 𑄞𑄪𑄎𑄪𑄖𑄴 𑄉𑄧𑄢𑄨 𑄃𑄪𑄘𑄨 𑄇𑄨𑄢𑄨𑄌𑄴
𑄙𑄧𑄢𑄨 𑄣𑄟𑄨 𑄃𑄬𑄣𑄧 𑄖𑄧𑄣𑄬 𑄛𑄬𑄌𑄳𑄠𑄢𑄴 𑄟𑄪𑄎𑄪𑄋𑄬𑅁 𑄛𑄬𑄌𑄳𑄠 𑄛𑄧𑄢𑄚𑄴 𑄝𑄎𑄬𑄝𑄖𑄳𑄠𑄠𑄴 𑄜𑄪𑄢𑄪𑄖𑄴 𑄉𑄧𑄢𑄨 𑄃𑄪𑄢𑄨 𑄡𑄬𑄭 𑄝𑄧𑄏𑄨𑄣𑄮𑄉𑄰𑄱 𑄥𑄬𑄭 𑄖𑄬𑄉𑄬𑄚𑄴𑄮𑄖𑄴𑅁 𑄛𑄬𑄌𑄳𑄠
𑄥𑄨𑄖𑄴𑄪𑄚𑄴 𑄓𑄉𑄨 𑄇𑄧𑄣𑄧, 𑄢𑄧, 𑄢𑄧, 𑄟𑄧𑄦𑄢𑄎𑄴, 𑄢𑄧! 𑄖𑄧𑄢𑄴 𑄙𑄧𑄢𑄴𑄟𑄧𑄢𑄴 𑄘𑄮𑄦𑄭! 𑄟𑄧𑄢𑄬 𑄖𑄭𑄪 𑄟𑄜𑄴 𑄉𑄧𑄢𑄴𑅁 𑄟𑄭𑄪 𑄘𑄧 𑄥𑄧𑄝𑄧𑄚𑄧 𑄇𑄧𑄙 𑄇𑄰𑄱
𑄥𑄪𑄚𑄬𑄠𑄮𑄁𑄉𑄬, 𑄃𑄨𑄠𑄬𑄚𑄴 𑄎𑄬𑄌𑄬𑄴𑄖𑄴 𑄉𑄧𑄢𑄨 𑄘𑄧 𑄚𑄧𑄠𑄴𑅁 𑄛𑄬𑄌𑄳𑄠𑄢𑄴 𑄣𑄧𑄉𑄬 𑄣𑄧𑄉𑄬 𑄢𑄎𑄢𑄴 𑄝𑄪𑄢𑄮 𑄟𑄧𑄚𑄴𑄖𑄳𑄢𑄨, 𑄢𑄎𑄴𑄛𑄧𑄚𑄴𑄓𑄨𑄖𑄴 𑄘𑄳𑄠𑄧𑄎𑄧𑄚𑄬 𑄟𑄘𑄨
𑄃𑄪𑄘𑄨𑄣𑄇𑄴—𑄦𑄧𑄠𑄴 𑄘𑄧 𑄟𑄧𑄦𑄢𑄎𑄴, 𑄃𑄨𑄠𑄚𑄴 𑄘𑄧 𑄥𑄧𑄝𑄧𑄚𑄧 𑄇𑄧𑄙𑅁 𑄥𑄧𑄝𑄧𑄚𑄬 𑄡𑄨𑄠𑄚𑄴 𑄘𑄬𑄊𑄬, 𑄛𑄧𑄖𑄴𑄗𑄧𑄟𑄬 𑄥𑄨𑄠𑄚𑄴 𑄦𑄧𑄠𑄴 𑄚𑄨𑅁 𑄟𑄧𑄦𑄢𑄎𑄴,
𑄛𑄬𑄌𑄳𑄠𑄢𑄴 𑄃𑄪𑄉𑄪𑄢𑄬 𑄢𑄉𑄴 𑄚𑄧 𑄉𑄧𑄢𑄨𑄌𑄴𑅁</p>

<p>𑄝𑄬𑄉𑄧𑄢𑄴 𑄇𑄧𑄙 𑄥𑄪𑄚𑄨 𑄟𑄧𑄦𑄢𑄎𑄴 𑄃𑄬𑄖𑄴𑄪𑄇𑄴 𑄞𑄝𑄨𑄣𑄮𑅁 𑄎𑄬𑄢𑄬𑄘𑄨 𑄌𑄪𑄝𑄬𑄌𑄝𑄬 𑄖 𑄎𑄉𑄖𑄴 𑄖𑄬 𑄜𑄨𑄢𑄨 𑄃𑄬𑄣𑄧𑅁 𑄈𑄚𑄧𑄇𑄴𑄧𑄚𑄴 𑄃𑄧𑄣𑄧𑄢𑄴 𑄉𑄧𑄢𑄨 𑄗𑄬𑄭
𑄖𑄬 𑄇𑄧𑄣𑄧, 𑄃𑄬𑄝𑄢𑄧𑄖𑄴 𑄝𑄊𑄳𑄠 𑄃 𑄥𑄪𑄉𑄮𑄌𑄳𑄠𑄢𑄴 𑄥𑄣𑄨𑄎𑄨 𑄃𑄢𑄧𑄟𑄴𑄞𑄧 𑄦𑄮𑄇𑄴𑅁 𑄇𑄰𑄱, 𑄖𑄧𑄟 𑄥𑄇𑄴𑄨 𑄇𑄪𑄙𑄪? 𑄛𑄬𑄌𑄳𑄠 𑄖𑄬𑄉𑄬𑄚𑄴𑄮𑄖𑄴𑄪𑄚𑄴 𑄇𑄧𑄣𑄧,
𑄟𑄧𑄦𑄢𑄎𑄬 𑄃𑄧𑄞𑄧𑄠𑄴 𑄘𑄨𑄣𑄬 𑄥𑄣𑄬𑄚𑄴 𑄟𑄭𑄪 𑄖𑄧𑄣𑄬 𑄣𑄟𑄨𑄚𑄬𑄭 𑄥𑄇𑄴𑄨 𑄘𑄮𑄁𑄉𑄨 𑄟𑄧𑄦𑄢𑄎𑄴? 𑄟𑄧𑄦𑄢𑄎𑄧𑄢𑄴 𑄇𑄧𑄙𑄠𑄴 𑄛𑄬𑄌𑄳𑄠 𑄖𑄧𑄣𑄬 𑄣𑄟𑄨 𑄃𑄬𑄭 𑄥𑄇𑄴𑄨 𑄘𑄳𑄠
𑄙𑄧𑄢𑄨𑄣𑄮𑄉𑄨𑅁 𑄖𑄬 𑄇𑄧𑄣𑄧, 𑄚𑄨𑄖𑄴𑄖𑄉𑄬 𑄟𑄧𑄢𑄴 𑄥𑄇𑄴𑄨 𑄘𑄬𑄚 𑄦𑄰𑄱 𑄡𑄨𑄠𑄬𑄉𑄰𑄱𑅁 𑄟𑄭𑄪 𑄃𑄬 𑄛𑄰𑄱𑄘𑄬𑄚𑄬 𑄡𑄨𑄠𑄚𑄴 𑄇𑄧𑄝𑄢𑄴 𑄃𑄬𑄣𑄪𑄁, 𑄥𑄨𑄠𑄚𑄴 𑄝𑄪𑄢𑄮𑄟𑄧𑄚𑄴𑄖𑄳𑄢𑄨 𑄃
𑄢𑄎𑄴𑄛𑄧𑄚𑄴𑄓𑄨𑄖𑄬 𑄇𑄰𑄱 𑄘𑄳𑄠𑄧𑄚𑄴 𑄃𑄬𑄖𑄴𑄪𑄇𑄴 𑄃𑄉𑄬𑅁 𑄃𑄧𑄖𑄴𑄗𑄖𑄴, 𑄥𑄧𑄝𑄧𑄚𑄬 𑄥𑄧𑄝𑄧𑄚𑄬 𑄡𑄨𑄠𑄚𑄴 𑄘𑄬𑄊𑄬, 𑄛𑄧𑄖𑄴𑄗𑄧𑄟𑄬 𑄥𑄨𑄠𑄚𑄴 𑄦𑄧𑄝𑄢𑄴 𑄚𑄧𑄠𑄴𑅁 𑄟𑄧𑄢𑄴
𑄃𑄨𑄚𑄴𑄎𑄬𑄝𑄬—𑄥𑄧𑄝𑄧𑄚𑄧𑄖𑄴 𑄉𑄮𑄎𑄬𑄚𑄬 𑄥𑄪𑄉𑄮𑄌𑄳𑄠𑄢𑄬 𑄈𑄬𑄝𑄢𑄴 𑄇𑄧𑄙 𑄇𑄧𑄣𑄬-𑄃𑄮 𑄛𑄧𑄖𑄴𑄗𑄧𑄟𑄬 𑄝𑄊𑄳𑄠 𑄥𑄪𑄉𑄮𑄌𑄳𑄠𑄢𑄬 𑄈𑄬𑄭 𑄚𑄧 𑄛𑄢𑄨𑄝𑄮𑅁 𑄃𑄨𑄠𑄚𑄰𑄱 𑄟𑄧𑄢𑄴
𑄇𑄧𑄙𑅁 𑄟𑄧𑄦𑄢𑄎𑄬 𑄇𑄧𑄣𑄧, 𑄛𑄬𑄌𑄳𑄠𑄢𑄴 𑄇𑄧𑄙𑄠𑄴 𑄒𑄨𑄇𑄴𑅁 𑄥𑄧𑄝𑄧𑄚𑄬 𑄘𑄬𑄈𑄳𑄠 𑄞𑄨𑄣𑄨 𑄝𑄊𑄳𑄠 𑄥𑄪𑄉𑄮𑄌𑄳𑄠𑄢𑄬 𑄈𑄬𑄭 𑄚𑄧 𑄛𑄢𑄨𑄝𑄮𑅁 𑄃𑄬𑄌𑄳𑄠𑄢𑄴
𑄢𑄎𑄴𑄥𑄧𑄞𑄖𑄴 𑄃𑄨𑄠𑄚𑄰𑄱 𑄢𑄠𑄴 𑄦𑄧𑄣𑄧𑅁 𑄃𑄨𑄇𑄴𑄨𑄚𑄬 𑄝𑄊𑄳𑄠 𑄥𑄪𑄉𑄮𑄌𑄳𑄠 𑄃 𑄛𑄬𑄌𑄳𑄠 𑄖𑄪𑄟𑄨 𑄊𑄧𑄢𑄧𑄖𑄴 𑄜𑄨𑄢𑄨 𑄡𑄬𑄭 𑄛𑄢𑄧𑄉𑄰𑄱𑅁 𑄟𑄧𑄦𑄢𑄎𑄧𑄢𑄴 𑄇𑄧𑄙𑄚𑄴 𑄗𑄪𑄟𑄴
𑄦𑄧𑄚𑄢𑄴 𑄥𑄧𑄟𑄢𑄬 𑄥𑄧𑄟𑄢𑄬 𑄛𑄬𑄌𑄳𑄠 𑄟𑄘𑄨 𑄃𑄪𑄘𑄨𑄣𑄮𑅁 𑄖𑄬 𑄇𑄧𑄣𑄧, 𑄃𑄬𑄌𑄳𑄠𑄢𑄴 𑄢𑄎𑄴𑄥𑄧𑄞𑄢𑄴 𑄢𑄠𑄧𑄢𑄴 𑄜𑄧𑄣𑄬 𑄃𑄨𑄇𑄴𑄨𑄚𑄬 𑄝𑄊𑄳𑄠 𑄥𑄪𑄉𑄮𑄌𑄳𑄠𑄢𑄬 𑄈𑄬𑄭 𑄚𑄧
𑄛𑄧𑄢𑄨𑄝𑄮 𑄒𑄨𑄇𑄴, 𑄟𑄳𑄦𑄖𑄴𑄧𑄢𑄴 𑄎𑄬𑄢𑄬𑄘𑄨 𑄝𑄊𑄳𑄠 𑄚𑄚𑄚𑄴 𑄜𑄧𑄚𑄴𑄘𑄨 𑄖𑄪𑄣𑄨 𑄥𑄪𑄉𑄮𑄌𑄳𑄠𑄢𑄬 𑄟𑄢𑄨𑄝𑄢𑄴 𑄌𑄬𑄝𑄧𑅁 𑄥𑄨𑄠𑄬𑄚𑄬 𑄢𑄠𑄴 𑄦𑄮𑄇𑄴 𑄟𑄧𑄦𑄢𑄎𑄴,
𑄃𑄬𑄌𑄳𑄠𑄖𑄴𑄪𑄚𑄴 𑄙𑄧𑄢𑄨 𑄖𑄢 𑄘𑄨𑄎𑄧𑄚𑄬 𑄝𑄬𑄣𑄧𑄇𑄴 𑄉𑄧𑄢𑄨 𑄗𑄬𑄝𑄇𑄴𑅁 𑄛𑄬𑄌𑄳𑄠𑄢𑄴 𑄇𑄪𑄎𑄮𑄣𑄨𑄖𑄴 𑄟𑄧𑄦𑄢𑄎𑄬 𑄝𑄊𑄳𑄠 𑄃 𑄥𑄪𑄉𑄮𑄌𑄳𑄠𑄢𑄬 𑄃𑄬𑄌𑄳𑄠𑄖𑄴𑄪𑄚𑄴 𑄙𑄧𑄢𑄨
𑄜𑄢𑄧𑄇𑄴 𑄉𑄧𑄢𑄨 𑄗𑄬𑄝𑄢𑄴 𑄦𑄪𑄉𑄪𑄟𑄴 𑄘𑄨𑄣𑄮𑅁 𑄟𑄧𑄦𑄢𑄎𑄧𑄢𑄴 𑄦𑄪𑄉𑄪𑄟𑄴 𑄟𑄧𑄎𑄨𑄟𑄴 𑄢𑄎𑄴𑄊𑄧𑄢𑄧𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨 𑄝𑄊𑄳𑄠 𑄉𑄬𑄣𑄧𑄉𑄰𑄱 𑄘𑄧𑄊𑄨𑄚𑄬𑄘𑄨, 𑄥𑄪𑄉𑄮𑄌𑄳𑄠
𑄉𑄬𑄣𑄧𑄉𑄰𑄱 𑄃𑄪𑄖𑄴𑄮𑄢𑄬𑄘𑄨, 𑄃 𑄛𑄬𑄌𑄳𑄠 𑄉𑄬𑄣𑄧𑄉𑄰𑄱 𑄃𑄪𑄢𑄨𑄃𑄪𑄢𑄨 𑄛𑄪𑄉𑄬𑄘𑄨𑅁♦</p>

<h2>𑄘𑄪𑄣𑄮 𑄇𑄪𑄟𑄮𑄢𑄨</h2>

<p>𑄥𑄖𑄴 𑄞𑄬𑄭 𑄃 𑄃𑄬𑄇𑄴 𑄝𑄮𑄚𑄴𑅁 𑄝𑄮𑄚𑄴𑄮 𑄚𑄋𑄚𑄴 𑄘𑄪𑄣𑄮 𑄇𑄪𑄟𑄮𑄢𑄨𑅁 𑄚𑄨𑄖𑄴𑄖𑄉𑄬 𑄥𑄖𑄴 𑄞𑄬𑄭𑄠𑄮𑄢𑄴 𑄚𑄋𑄬 𑄖𑄬 𑄝𑄚 𑄝𑄮𑄚𑄴 𑄘𑄧 𑄚𑄧𑄠𑄴, 𑄡𑄬𑄚𑄴
𑄟𑄬𑄠𑄬 𑄘𑄧𑄣, 𑄥𑄮𑄚 𑄇𑄧𑄖𑄴𑄖𑅁 𑄌𑄎𑄖𑄴 𑄗𑄧𑄣𑄬 𑄛𑄨𑄝𑄨𑄢𑄬𑄭 𑄇𑄟𑄬𑄢𑄬𑄝𑄇𑄴, 𑄟𑄙𑄖𑄴 𑄗𑄧𑄣𑄬 𑄃𑄪𑄉𑄪𑄚𑄬 𑄇𑄟𑄬𑄢𑄬𑄝𑄇𑄴𑅁 𑄥𑄖𑄴 𑄞𑄬𑄭𑄠𑄮𑄢𑄴 𑄛𑄧𑄢𑄚𑄧 𑄗𑄪𑄟𑄴
𑄃𑄬 𑄘𑄪𑄣𑄮 𑄇𑄪𑄟𑄮𑄢𑄨𑅁 𑄖𑄢𑄴 𑄇𑄧𑄎𑄨 𑄃𑄪𑄟𑄮𑄢𑄧𑄢𑄴 𑄃𑄧𑄇𑄴𑄖𑄧𑄖𑄴 𑄟𑄝𑄛𑄴 𑄟𑄧𑄢𑄨 𑄡𑄬𑄭𑄠𑄮𑄚𑄴 𑄇𑄨𑄚𑄬𑄭 𑄖𑄢𑄬 𑄥𑄖𑄴 𑄞𑄬𑄭𑄠𑄮𑄢𑄴 𑄃𑄬𑄙𑄧𑄇𑄴 𑄟𑄬𑄠𑄬, 𑄃𑄬𑄙𑄧𑄇𑄴
𑄘𑄧𑄠𑄬𑅁</p>

<p>𑄥𑄖𑄴 𑄞𑄬𑄭𑄠𑄬 𑄝𑄮 𑄣𑄰𑄱𑄠𑄮𑄚𑄴𑅁 𑄝𑄮𑄉𑄪𑄚𑄬 𑄥𑄖𑄴 𑄝𑄨𑄣𑄮𑄢𑄴 𑄥𑄖𑄴 𑄌𑄬𑄁 𑄦𑄧𑄣𑄬-𑄃𑄮 𑄘𑄪𑄣𑄮 𑄇𑄪𑄟𑄮𑄢𑄨𑄢𑄴 𑄛𑄰𑄱𑄘𑄬𑄚𑄬 𑄃𑄬𑄇𑄴 𑄥𑄧𑄁𑅁 𑄛𑄧𑄖𑄴𑄨𑄎𑄧𑄚𑄧𑄢𑄴 𑄚𑄋𑄬
𑄖𑄢𑄢𑄴 𑄃𑄬 𑄇𑄧𑄎𑄧𑄟 𑄚𑄧𑄚𑄧𑄚𑄴𑄮 𑄝𑄨𑄌𑄴𑄇𑄘𑅁 𑄇𑄨𑄃𑄮𑄎𑄧𑄚𑄬 𑄖𑄢𑄬 𑄃𑄬𑄖𑄴𑄪𑄉𑄮 𑄇𑄮𑄌𑄴 𑄚𑄧 𑄛𑄚𑄴, 𑄘𑄬𑄭 𑄚𑄧 𑄛𑄢𑄧𑄚𑄴𑅁 𑄟𑄳𑄦𑄖𑄴𑄧𑄢𑄴 𑄖𑄢 𑄚𑄬𑄇𑄴𑄪𑄚𑄮𑄢𑄴
𑄟𑄪𑄎𑄪𑄋𑄬 𑄜𑄧𑄉𑄧𑄘𑄁 𑄚𑄧 𑄉𑄧𑄢𑄨 𑄟𑄧𑄚𑄧𑄢𑄴 𑄟𑄪𑄢𑄬 𑄟𑄪𑄢𑄬 𑄌𑄝𑄨 𑄗𑄧𑄚𑄴𑅁 </p>

<p>𑄃𑄬𑄇𑄴𑄘𑄨𑄚𑄴 𑄥𑄖𑄴 𑄞𑄬𑄭𑄣𑄧𑄇𑄴 𑄉𑄬𑄣𑄇𑄴 𑄝𑄕𑄨𑄎𑄳𑄠𑄧𑄖𑄴 𑄞𑄣𑄧𑄘𑄴𑄫𑄢𑄮𑄢𑄴 𑄣𑄧𑄁𑄇 𑄘𑄬𑄏𑄧𑄖𑄴𑅁 𑄊𑄧𑄢𑄧𑄖𑄴𑄪𑄚𑄴 𑄣𑄧𑄢𑄴 𑄘𑄨𑄝𑄢𑄴 𑄃𑄇𑄬𑄴𑄚𑄴𑄘𑄨 𑄖𑄢 𑄛𑄧𑄖𑄴𑄨𑄎𑄧𑄚𑄬
𑄡𑄢𑄴 𑄡𑄬 𑄟𑄮𑄉𑄧𑄢𑄬 𑄇𑄰𑄱 𑄉𑄬𑄣𑄇𑄴—𑄌𑄬𑄭𑄠𑄮 𑄟𑄳𑄦𑄖𑄴𑄧𑄢𑄴, 𑄘𑄪𑄣𑄮 𑄇𑄪𑄟𑄮𑄢𑄨𑄢𑄬 𑄌𑄮𑄊𑄬 𑄌𑄮𑄊𑄬 𑄢𑄊𑄬𑄝𑅁 𑄖𑄢𑄴 𑄇𑄧𑄚𑄧 𑄃𑄧𑄚𑄧𑄖𑄨𑄖𑄳𑄠 𑄡𑄬𑄚𑄴 𑄚𑄧 𑄦𑄧𑄠𑄴,
𑄘𑄪𑄇𑄴𑄘𑄧𑄢𑄧𑄛𑄴 𑄡𑄬𑄚𑄴 𑄚𑄧 𑄛𑄠𑄴𑅁 𑄖𑄢 𑄝𑄬𑄇𑄴𑄪𑄚𑄬 𑄡𑄢𑄴 𑄡 𑄚𑄬𑄉𑄧𑄢𑄬 𑄃𑄨𑄀 𑄛𑄪𑄢𑄬𑄣𑄇𑄴𑅁 𑄟𑄳𑄦𑄖𑄴𑄧𑄢𑄴 𑄃𑄨𑄀 𑄘𑄧 𑄛𑄪𑄢𑄬𑄣𑄇𑄴, 𑄟𑄧𑄚𑄬 𑄟𑄧𑄚𑄬 𑄞𑄝𑄨
𑄗𑄧𑄣𑄇𑄴 𑄎𑄪𑄘𑄮 𑄝𑄪𑄘𑄴𑄙𑄨𑅁</p>

<p>𑄡𑄬𑄘𑄨𑄚𑄳𑄠 𑄥𑄖𑄴 𑄞𑄬𑄭𑄣𑄧𑄉𑄬 𑄖𑄢𑄢𑄴 𑄚𑄮𑄚𑄬𑄠𑄬 𑄝𑄮𑄚𑄴𑄮𑄢𑄬 𑄟𑄮𑄇𑄴𑄪𑄚𑄮𑄢𑄴 𑄦𑄘𑄧𑄖𑄴 𑄉𑄮𑄏𑄬𑄭 𑄘𑄨 𑄝𑄕𑄨𑄎𑄳𑄠𑄧 𑄃𑄪𑄘𑄨𑄌𑄳𑄠 𑄊𑄧𑄢𑄧𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨
𑄉𑄬𑄣𑄇𑄴𑄇𑄰𑄱, 𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨 𑄖𑄢𑄢𑄴 𑄃𑄢𑄁 𑄙𑄧𑄇𑄴𑄇𑄚𑄨 𑄜𑄧𑄉𑄧𑄘𑄁 𑄉𑄧𑄢𑄨𑄣𑄇𑄴𑅁 𑄖𑄢 𑄘𑄪𑄣𑄮 𑄇𑄪𑄟𑄮𑄢𑄨𑄢𑄬 𑄥𑄧𑄁𑄉𑄧𑄢𑄨 𑄛𑄬𑄎𑄣𑄴 𑄈𑄝 𑄙𑄧𑄢𑄨𑄣𑄇𑄴
𑄚𑄚𑄚𑄴 𑄛𑄰𑄱𑄘𑄬𑄚𑄬𑅁 𑄡𑄬𑄟𑄬𑄚𑄴—𑄇𑄚 𑄇𑄪𑄟𑄴𑄣𑄰𑄱 𑄞𑄧𑄢𑄧𑄚𑄴 𑄉𑄧𑄢𑄨 𑄛𑄚𑄨 𑄃𑄚𑄚, 𑄝𑄨𑄎𑄮𑄣𑄴 𑄟𑄘𑄨𑄖𑄴 𑄘𑄪𑄟𑄪𑄢𑄨 𑄡𑄚, 𑄥𑄖𑄴 𑄞𑄮𑄎𑄧𑄢𑄬 𑄛𑄣 𑄛𑄣
𑄉𑄧𑄢𑄨 𑄃𑄎𑄨𑄢𑄬𑄚𑄴 𑄝𑄨𑄎𑄮𑄚𑄴 𑄝𑄨𑄎𑄨 𑄘𑄬𑄚, 𑄌𑄪𑄣𑄴 𑄃𑄎𑄪𑄢𑄨 𑄘𑄬𑄚, 𑄃𑄪𑄉𑄪𑄚𑄴 𑄌𑄬𑄭 𑄘𑄬𑄚, 𑄚𑄚𑄚𑄴𑄉𑄚𑄴𑅁 𑄥𑄬 𑄥𑄧𑄟𑄢𑄬 𑄇𑄧𑄙𑄧𑄇𑄴 𑄉𑄳𑄠𑄣𑄴,
𑄃𑄧𑄉𑄧𑄙, 𑄏𑄏𑄨, 𑄇𑄬𑄌𑄴𑄇𑄬𑄎𑄚𑄨 𑄥𑄨𑄠𑄚𑄨 𑄘𑄧 𑄃𑄊𑄬𑄠𑄮𑅁 𑄥𑄖𑄴 𑄞𑄬𑄭𑄣𑄧𑄇𑄴 𑄊𑄧𑄢𑄧𑄖𑄴𑄪𑄚𑄴 𑄡𑄬𑄠𑄮𑄚𑄴 𑄙𑄧𑄢𑄨 𑄘𑄪𑄣𑄮 𑄇𑄪𑄟𑄮𑄢𑄨𑄢𑄴 𑄘𑄪𑄊𑄮𑄢𑄴 𑄇𑄧𑄝𑄣𑄧𑄖𑄴 𑄥𑄖𑄴
𑄦𑄖𑄴 𑄛𑄚𑄨𑅁 𑄖𑄢𑄴 𑄛𑄨𑄚𑄨𑄝𑄢𑄴 𑄇𑄨𑄌𑄴𑄪 𑄚𑄬𑄭𑅁 𑄞𑄮𑄌𑄴𑄪𑄚𑄮𑄢𑄴 𑄇𑄧𑄙 𑄙𑄧𑄉𑄬 𑄙𑄧𑄉𑄬 𑄚𑄧 𑄌𑄧𑄣𑄨𑄣𑄬 𑄖𑄬 𑄟𑄬𑄢𑄴 𑄈𑄠𑄴, 𑄛𑄨𑄘𑄬 𑄈𑄠𑄴𑅁 𑄈𑄣𑄨𑄇𑄴 𑄟𑄧𑄚𑄬
𑄟𑄧𑄚𑄬 𑄖𑄬 𑄉𑄮𑄎𑄬𑄚𑄧 𑄃𑄨𑄙𑄪 𑄖𑄧𑄝𑄧𑄚 𑄉𑄧𑄢𑄬—𑄥𑄖𑄴 𑄞𑄬𑄭𑄣𑄧𑄇𑄴 𑄝𑄕𑄨𑄎𑄳𑄠𑄧𑄖𑄴𑄪𑄚𑄴 𑄏𑄘𑄨 𑄜𑄨𑄢𑄨 𑄃𑄬𑄖𑄴𑄮𑄇𑄴𑅁</p>

<p>𑄃𑄬𑄇𑄴𑄘𑄨𑄚𑄴 𑄥𑄖𑄴𑄎𑄣𑄬 𑄝𑄬𑄣𑄧𑄍𑄝 𑄛𑄧𑄢𑄧𑄚𑄴𑄘𑄨 𑄃𑄧𑄇𑄴𑄖𑄧𑄖𑄴 𑄊𑄧𑄢𑄧𑄢𑄴 𑄥𑄏𑄨𑄖𑄴𑄧𑄣𑄬 𑄝𑄧𑄏𑄨𑄚𑄬𑄭 𑄚𑄚𑄚𑄴𑄉𑄚𑄴 𑄚𑄉𑄧𑄢𑄴 𑄟𑄖𑄴𑄧𑄚𑄴 𑄃 𑄘𑄪𑄣𑄮 𑄇𑄪𑄟𑄮𑄢𑄨𑄢𑄬
𑄛𑄣 𑄛𑄣 𑄉𑄧𑄢𑄨 𑄌𑄪𑄣𑄴 𑄌 𑄝𑄏𑄬𑄭 𑄘𑄮𑄚𑄴𑅁 𑄥𑄬 𑄃𑄧𑄇𑄴𑄖𑄧𑄖𑄴 𑄖𑄢𑄢𑄴 𑄟𑄙 𑄃𑄪𑄉𑄪𑄢𑄬𑄘𑄨 𑄊𑄧𑄢𑄧 𑄖𑄪𑄣𑄨𑄖𑄴 𑄝𑄏𑄧𑄁 𑄝𑄏𑄧𑄁 𑄉𑄧𑄢𑄨 𑄃𑄪𑄢𑄨 𑄡𑄢𑄴 𑄃𑄬𑄇𑄴𑄮
𑄌𑄨𑄣𑄴𑅁 𑄖 𑄗𑄪𑄘𑄮𑄖𑄴 𑄃𑄬𑄇𑄴𑄇𑄚𑄴 𑄦𑄋𑄧𑄢𑄴 𑄟𑄏𑄧𑄢𑄴 𑄇𑄧𑄖𑄴𑄖𑅁 𑄌𑄨𑄣𑄴𑄮𑄢𑄬 𑄘𑄬𑄭 𑄖𑄧𑄢𑄖𑄋𑄧𑄢𑄨 𑄥𑄖𑄴 𑄎𑄣𑄬 𑄥𑄧𑄁 𑄉𑄧𑄢𑄨 𑄎𑄧𑄉𑄢𑄴 𑄛𑄢𑄨 𑄇𑄰𑄱 𑄃𑄪𑄘𑄨𑄣𑄇𑄴
: </p>

<p>𑄌𑄨𑄣𑄳𑄠𑄢𑄬 𑄌𑄨𑄣𑄳𑄠, 𑄖𑄧 𑄦𑄋𑄧𑄢𑄴 𑄟𑄌𑄴𑄌𑄚𑄴 𑄘𑄨 𑄡, 𑄃𑄟 𑄘𑄪𑄣𑄮 𑄇𑄪𑄟𑄮𑄢𑄨𑄢𑄬 𑄚𑄬𑄡𑅁</p>

<p>𑄃𑄟𑄳𑄦𑄧𑄇𑄴 𑄦𑄧𑄝𑄢𑄴𑄣𑄇𑄴, 𑄖𑄢𑄢𑄴 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄌𑄨𑄣𑄴𑄮 𑄎𑄬𑄌𑄬𑄴𑄖𑄴 𑄉𑄧𑄢𑄨 𑄦𑄋𑄧𑄢𑄴 𑄟𑄌𑄴𑄮𑄢𑄴 𑄇𑄧𑄖𑄴𑄖𑄚𑄴 𑄜𑄪𑄇𑄴 𑄉𑄧𑄢𑄨 𑄃𑄨𑄎𑄮𑄢𑄧 𑄙𑄚𑄧
𑄖𑄮𑄣𑄮𑄠𑄮𑄖𑄴 𑄜𑄬𑄣𑄬𑄭𑄘𑄨 𑄍𑄰𑄱 𑄟𑄢𑄨 𑄘𑄪𑄣𑄮 𑄇𑄪𑄟𑄮𑄢𑄨𑄢𑄬 𑄗𑄬𑄋𑄧 𑄃𑄋𑄪𑄢𑄮𑄣𑄰𑄱 𑄙𑄧𑄢𑄨 𑄖𑄪𑄣𑄨 𑄚𑄨𑄣𑄮𑄉𑄰𑄱𑅁 𑄃 𑄃𑄪𑄢𑄨 𑄡𑄬𑄭 𑄘𑄫𑄢𑄮𑄖𑄴 𑄃𑄬𑄇𑄴𑄮 𑄃𑄧𑄎𑄧𑄣𑄴 𑄌𑄨𑄝𑄨𑄖𑄴
𑄉𑄏𑄧𑄢𑄴 𑄟𑄙𑄖𑄴 𑄉𑄏𑄧 𑄜𑄉𑄖𑄴 𑄝𑄮𑄏𑄬𑄭 𑄗𑄧𑄣𑄧𑄉𑄰𑄱𑅁 𑄖𑄢𑄴 𑄇𑄨𑄌𑄴𑄪 𑄉𑄧𑄢𑄨𑄝𑄢𑄴 𑄚𑄬𑄭𑅁 𑄃𑄧𑄎𑄧𑄣𑄴 𑄌𑄨𑄝𑄨𑄖𑄴 𑄉𑄌𑄴𑅁 𑄥𑄨𑄖𑄴𑄪𑄚𑄴 𑄣𑄟𑄨 𑄡𑄬𑄝𑄢𑄴 𑄇𑄧𑄚𑄧 𑄞𑄧
𑄚𑄬𑄭𑅁 𑄃𑄨𑄚𑄴𑄘𑄨 𑄌𑄨𑄣𑄴𑄮 𑄘𑄪𑄣𑄮 𑄇𑄪𑄟𑄮𑄢𑄨𑄢𑄴 𑄌𑄪𑄣𑄮𑄚𑄨𑄖𑄴 𑄝 𑄝𑄚𑄨𑄣𑄮 𑄃 𑄝𑄧𑄘 𑄛𑄢𑄨𑄣𑄮𑅁</p>

<p>𑄘𑄪𑄣𑄮 𑄇𑄪𑄟𑄮𑄢𑄨𑄢𑄴 𑄇𑄨𑄌𑄴𑄪 𑄡𑄧𑄇𑄬𑄴𑄚𑄴 𑄉𑄧𑄢𑄨𑄝𑄢𑄴 𑄚𑄬𑄭, 𑄖𑄬 𑄝𑄚 𑄇𑄧𑄝𑄣𑄴 𑄞𑄨𑄚𑄴𑄘𑄬𑄭 𑄞𑄨𑄚𑄴𑄘𑄬𑄭 𑄇𑄚𑄬𑅁 𑄖𑄢𑄴 𑄙𑄢 𑄘𑄨𑄊𑄮𑄣𑄨 𑄌𑄮𑄊𑄮 𑄛𑄚𑄨𑅁
𑄇𑄚𑄴𑄘𑄬 𑄇𑄚𑄴𑄘𑄬 𑄖𑄬 𑄇𑄰𑄱 𑄃𑄪𑄘𑄬 : </p>

<p>𑄖𑄢 𑄛𑄢𑄧𑄘𑄬 𑄝𑄛𑄴 𑄟𑄮𑄣𑄴, 𑄌𑄚𑄴 𑄛𑄢𑄧𑄘𑄬 𑄟 𑄟𑄮𑄣𑄴, 𑄥𑄖𑄴 𑄞𑄬𑄭 𑄡𑄬𑄭𑄠𑄮𑄚𑄴 𑄣𑄧𑄁𑄇 𑄌𑄧𑄢𑄖𑄴, 𑄟𑄭𑄪 𑄘𑄪𑄣𑄮 𑄇𑄪𑄟𑄮𑄢𑄨 𑄌𑄨𑄣𑄮 𑄝𑄏𑄖𑄴,
𑄃𑄬𑄏𑄧𑄢𑄬 𑄝𑄛𑄴 𑄞𑄬𑄭𑄣𑄧𑄇𑄴 𑄘𑄧𑄢𑄴𑄝𑄢𑄧𑄖𑄴 𑄡𑄬𑄭</p>

<p>𑄘𑄧𑄢𑄴𑄝𑄢𑄧𑄖𑄴 𑄡𑄬𑄭𑄚𑄬 𑄇𑄨𑄌𑄴𑄪 𑄚𑄬𑄭</p>

<p>𑄝𑄮𑄙𑄪 𑄚𑄬𑄭𑄠𑄬 𑄥𑄨𑄢𑄨𑄜𑄧𑄣𑄴𑄮 𑄞𑄉𑄴 𑄉𑄧𑄢𑄨 𑄈𑄬𑄭𑅁</p>

<p>𑄘𑄪𑄣𑄮 𑄇𑄪𑄟𑄮𑄢𑄨 𑄃𑄧𑄚𑄴𑄏𑄪𑄢𑄴 𑄃𑄬 𑄇𑄧𑄙𑄚𑄨 𑄇𑄰𑄱 𑄇𑄰𑄱 𑄇𑄚𑄬𑅁 𑄃𑄬𑄟𑄬𑄚𑄴 𑄃𑄧𑄇𑄴𑄖𑄧𑄖𑄴 𑄖 𑄥𑄖𑄴 𑄞𑄬𑄭𑄣𑄧𑄇𑄴 𑄝𑄕𑄨𑄎𑄳𑄠𑄧 𑄇𑄟𑄴 𑄥𑄢𑄨𑄚𑄬𑄭 𑄛𑄪𑄚𑄮𑄛𑄪𑄚𑄳𑄠
𑄉𑄧𑄢𑄨 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄖𑄴𑄧𑄚𑄴𑅁 𑄃𑄝𑄙 𑄉𑄧𑄢𑄨 𑄖𑄢 𑄢𑄨𑄛𑄴 𑄢𑄨𑄛𑄴 𑄉𑄧𑄢𑄨 𑄘𑄪𑄣𑄮 𑄇𑄪𑄟𑄮𑄢𑄨𑄢𑄴 𑄇𑄧𑄝𑄣𑄴 𑄞𑄨𑄚𑄴𑄘𑄬𑄭 𑄞𑄨𑄚𑄴𑄘𑄬𑄭 𑄇𑄚𑄬𑄖𑄬𑄴 𑄢𑄧 𑄥𑄪𑄚𑄨𑄣𑄇𑄴𑅁
𑄖𑄢 𑄢𑄧𑄝𑄮 𑄃𑄪𑄘𑄨𑄌𑄴 𑄉𑄧𑄢𑄨 𑄉𑄬𑄣𑄇𑄴𑅁 𑄌𑄨𑄝𑄨𑄖𑄴 𑄉𑄌𑄴𑄮 𑄉𑄮𑄢𑄖𑄴 𑄣𑄪𑄋𑄨𑄚𑄬𑄭 𑄖𑄢 𑄘𑄪𑄣𑄮 𑄇𑄪𑄟𑄮𑄢𑄨𑄢𑄬 𑄘𑄬𑄣𑄇𑄴𑄇𑄰𑄱𑅁 𑄖𑄢 𑄖𑄧𑄢𑄖𑄋𑄧𑄢𑄨 𑄌𑄨𑄝𑄨𑄖𑄴
𑄉𑄌𑄴𑄮𑄖𑄴 𑄥𑄇𑄢𑄴 𑄝𑄚𑄨 𑄃𑄪𑄘𑄨𑄚𑄬𑄭 𑄖𑄢𑄢𑄴 𑄚𑄮𑄚𑄬𑄠𑄬 𑄝𑄮𑄚𑄴𑄮𑄢𑄬 𑄛𑄢𑄨 𑄃𑄚𑄨𑄣𑄇𑄴𑄇𑄰𑄱𑅁 𑄊𑄧𑄢𑄧𑄖𑄴 𑄜𑄨𑄢𑄨𑄚𑄬𑄭 𑄖𑄢 𑄡𑄬 𑄡𑄢𑄴 𑄟𑄮𑄉𑄮𑄢𑄬 𑄘𑄨𑄣𑄇𑄴 𑄃𑄉𑄖𑄳𑄠
𑄥𑄬𑄎𑅁♦</p>

<h2>𑄌𑄬𑄢𑄴 𑄝𑄧𑄚𑄧𑄢𑄴 𑄇𑄖𑄴𑄮𑄚𑄴</h2>

<p>𑄝𑄊𑄳𑄠, 𑄥𑄪𑄉𑄮𑄌𑄳𑄠, 𑄥𑄨𑄠𑄣𑄳𑄠 𑄃 𑄢𑄖𑄴𑄧𑄣𑄳𑄠—𑄖𑄢 𑄌𑄬𑄢𑄴 𑄎𑄧𑄚𑄴𑅁 𑄌𑄬𑄢𑄴𑄎𑄧𑄚𑄬 𑄛𑄧𑄢𑄚𑄬 𑄛𑄧𑄢𑄚𑄴 𑄝𑄧𑄚𑄴𑅁 𑄌𑄬𑄢𑄴 𑄝𑄧𑄚𑄬 𑄟𑄨𑄣𑄨𑄚𑄬𑄭
𑄃𑄬𑄇𑄴𑄘𑄨𑄚𑄴 𑄖𑄬𑄟𑄴𑄟𑄁 𑄉𑄧𑄢𑄨𑄣𑄇𑄴—𑄖𑄢 𑄇𑄖𑄴𑄮𑄚𑄧𑄖𑄴 𑄡𑄬𑄝𑄇𑄴𑅁 𑄖𑄬𑄋 𑄇𑄟𑄬𑄝𑄇𑄴𑄇𑄰𑄱𑅁 𑄡𑄬𑄟𑄬𑄚𑄴 𑄖𑄬𑄟𑄴𑄟𑄁, 𑄥𑄬𑄟𑄬𑄚𑄴 𑄇𑄟𑅁 𑄖𑄢 𑄉𑄧𑄟𑄴 𑄃𑄬𑄇𑄴𑄮
𑄘𑄨𑄚𑄮𑄖𑄴 𑄣𑄧𑄢𑄴 𑄘𑄨𑄣𑄇𑄴 𑄇𑄖𑄴𑄮𑄚𑄧𑄖𑄴𑅁</p>

<p>𑄇𑄖𑄴𑄮𑄚𑄧𑄢𑄴 𑄎𑄉𑄖𑄴 𑄣𑄪𑄋𑄨𑄚𑄬𑄭 𑄖𑄢 𑄃𑄬𑄇𑄴𑄇𑄚𑄴 𑄍𑄧𑄢 𑄛𑄢𑄧𑄖𑄴 𑄃𑄢𑄨 𑄌𑄬𑄭 𑄝𑄎𑄬𑄭 𑄃𑄬𑄇𑄴𑄇𑄚𑄴 𑄝𑄚𑄨𑄣𑄇𑄴𑄇𑄰𑄱𑅁 𑄖𑄢𑄢𑄴 𑄟𑄧𑄙𑄳𑄠𑄬 𑄖𑄬𑄟𑄴𑄟𑄁 𑄉𑄧𑄢𑄨
𑄒𑄨𑄇𑄴 𑄦𑄧𑄣𑄧, 𑄛𑄧𑄖𑄴𑄨𑄘𑄨𑄚𑄴 𑄃𑄬𑄇𑄴𑄎𑄧𑄚𑄬 𑄎𑄨𑄢𑄠𑄴 𑄛𑄢 𑄇𑄖𑄴𑄮𑄚𑄧 𑄊𑄧𑄢𑄴 𑄢𑄊 𑄗𑄬𑄝𑄧𑅁 𑄃 𑄖𑄬 𑄌𑄬𑄢𑄴𑄎𑄧𑄚𑄧𑄖𑄳𑄠𑄠𑄴 𑄞𑄖𑄴 𑄢𑄚𑄨 𑄗𑄧𑄝𑄧𑅁 𑄖𑄨𑄚𑄴𑄎𑄧𑄚𑄬
𑄇𑄟𑄧𑄖𑄴 𑄡𑄬𑄭 𑄜𑄨𑄢𑄨 𑄃𑄬𑄣𑄬𑄉𑄰𑄱 𑄖𑄳𑄦𑄬 𑄝𑄬𑄇𑄴𑄪𑄚𑄬 𑄟𑄨𑄣𑄨 𑄞𑄖𑄴 𑄈𑄬𑄝𑄇𑄴𑅁 𑄛𑄣 𑄛𑄣 𑄉𑄧𑄢𑄨 𑄃𑄨𑄠𑄚𑄴 𑄌𑄧𑄣𑄨𑄝𑄮𑅁</p>

<p>𑄛𑄮𑄣𑄳𑄠 𑄘𑄨𑄚𑄴 𑄒𑄨𑄇𑄴 𑄦𑄧𑄣𑄧, 𑄃𑄬𑄌𑄳𑄠 𑄝𑄊𑄳𑄠 𑄝𑄎𑄬𑄭 𑄢𑄊 𑄗𑄬𑄝𑄧𑅁 𑄖𑄬 𑄃𑄧𑄇𑄴𑄖𑄧𑄟𑄭𑄈𑄳𑄠 𑄞𑄖𑄴 𑄖𑄮𑄚𑄴 𑄎𑄪𑄇𑄴𑄮𑄣𑄴 𑄉𑄧𑄢𑄨 𑄗𑄧𑄝𑄧𑅁 𑄖𑄬𑄟𑄴𑄟𑄁
𑄟𑄧𑄎𑄨𑄟𑄴 𑄖𑄨𑄚𑄴𑄎𑄧𑄚𑄬 𑄇𑄟𑄧𑄖𑄴 𑄉𑄬𑄣𑄬𑄉𑄰𑄱 𑄝𑄊𑄳𑄠 𑄃𑄬𑄌𑄳𑄠 𑄇𑄨 𑄖𑄮𑄚𑄮𑄢𑄴 𑄎𑄪𑄇𑄴𑄮𑄣𑄴 𑄉𑄧𑄢𑄨𑄝𑄮, 𑄥𑄨𑄠𑄚𑄴 𑄞𑄝𑄨𑄣𑄮𑅁 𑄖𑄬 𑄒𑄨𑄇𑄴 𑄉𑄧𑄢𑄨𑄣𑄮—𑄃𑄬𑄌𑄳𑄠 𑄖𑄬
𑄦𑄪𑄢𑄨𑄁 𑄦𑄬𑄢𑄣𑄰𑄱 𑄞𑄖𑄴 𑄈𑄝𑄬𑄝𑄧𑄘𑄬𑅁 𑄥𑄨𑄠𑄬𑄚𑄬 𑄖𑄬 𑄃𑄧𑄇𑄴𑄖𑄧 𑄟𑄈𑄳𑄠 𑄥𑄨𑄉𑄬𑄢𑄧𑄖𑄴 𑄝𑄢𑄴 𑄦𑄧𑄣𑄧𑅁 𑄝𑄊𑄳𑄠 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄃𑄬𑄇𑄴𑄮 𑄦𑄧𑄢𑄨𑄋𑄮 𑄙𑄣𑄖𑄴
𑄈𑄛𑄴 𑄘𑄨 𑄢𑄧𑄣𑄧𑄉𑄰𑄱𑅁 𑄌𑄧𑄢𑄧𑄘𑄬 𑄌𑄧𑄢𑄧𑄘𑄬 𑄡𑄬𑄭 𑄦𑄧𑄢𑄨𑄋𑄮 𑄏𑄇𑄴𑄮 𑄥𑄬 𑄙𑄣 𑄇𑄧𑄖𑄴𑄖𑄘𑄨 𑄡𑄘𑄧𑄚𑄴, 𑄝𑄊𑄳𑄠 𑄃𑄬𑄇𑄴𑄮 𑄜𑄣𑄬 𑄃𑄬𑄇𑄴𑄮 𑄦𑄪𑄢𑄨𑄁 𑄙𑄧𑄢𑄨𑄣𑄮𑅁 𑄖𑄬
𑄦𑄪𑄢𑄨𑄁𑄋𑄮 𑄇𑄝𑄨 𑄇𑄪𑄘𑄨 𑄦𑄬𑄢𑄚𑄨 𑄣𑄰𑄱 𑄇𑄖𑄴𑄮𑄚𑄧𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁 𑄃 𑄦𑄪𑄢𑄨𑄁 𑄦𑄬𑄢𑄚𑄴 𑄘𑄮𑄣𑄬𑄭 𑄖𑄬𑄣𑄴 𑄟𑄧𑄏𑄧𑄣 𑄘𑄨𑄚𑄬𑄭 𑄢𑄚𑄨 𑄢𑄚𑄨 𑄗𑄧𑄣𑄧𑅁 𑄃𑄧𑄇𑄴𑄖𑄧
𑄟𑄈𑄳𑄠 𑄖𑄨𑄚𑄴𑄝𑄧𑄚𑄬 𑄡𑄬𑄭 𑄇𑄖𑄴𑄮𑄚𑄧𑄖𑄴𑄪𑄚𑄴 𑄜𑄨𑄢𑄨 𑄃𑄬𑄣𑄇𑄴, 𑄖𑄢 𑄌𑄬𑄢𑄴𑄝𑄧𑄚𑄬 𑄥𑄧𑄟𑄢𑄬 𑄝𑄧𑄏𑄨𑄚𑄬𑄭 𑄦𑄪𑄢𑄨𑄁 𑄦𑄬𑄢𑄣𑄰𑄱 𑄛𑄬𑄘 𑄖𑄨𑄁 𑄖𑄨𑄁 𑄉𑄧𑄢𑄨 𑄞𑄖𑄴
𑄈𑄬𑄣𑄇𑄴𑅁</p>

<p>𑄖 𑄎𑄬𑄢𑄧𑄢𑄴 𑄘𑄨𑄚𑄴 𑄥𑄪𑄉𑄮𑄌𑄳𑄠𑄢𑄴 𑄛𑄣𑅁 𑄥𑄬𑄘𑄨𑄚𑄳𑄠 𑄥𑄪𑄉𑄮𑄌𑄳𑄠 𑄌𑄠𑄴𑄘𑄬 𑄖𑄬 𑄘𑄧 𑄝𑄊𑄳𑄠 𑄥𑄚𑄴 𑄚𑄧𑄠𑄴, 𑄦𑄪𑄢𑄨𑄁 𑄌𑄧𑄋𑄧𑄢 𑄟𑄢𑄨
𑄃𑄚𑄨𑄝𑄮𑄉𑄰𑄱𑅁 𑄖𑄬 𑄞𑄝𑄨𑄣𑄮 𑄃𑄬𑄌𑄳𑄠 𑄟𑄭𑄪 𑄃𑄣𑄪 𑄇𑄪𑄎𑄪 𑄖𑄮𑄚𑄧𑄢𑄴 𑄎𑄪𑄇𑄴𑄮𑄣𑄴 𑄉𑄧𑄢𑄨𑄟𑄴𑄝𑄬𑅁 𑄥𑄨𑄠𑄬𑄚𑄬 𑄖𑄬 𑄥𑄬 𑄘𑄨𑄚𑄳𑄠 𑄝𑄬𑄇𑄴𑄪𑄚𑄬 𑄇𑄟𑄧𑄖𑄴 𑄉𑄬𑄣𑄬𑄉𑄰𑄱
𑄃𑄬𑄇𑄴𑄇𑄚𑄴 𑄢𑄚𑄳𑄠 𑄎𑄪𑄟𑄮𑄖𑄴 𑄉𑄬𑄣𑄧𑅁 𑄥𑄨𑄖𑄴𑄪𑄚𑄴 𑄖𑄬 𑄝𑄬𑄦𑄣𑄴 𑄃𑄣𑄪 𑄇𑄪𑄎𑄪 𑄗𑄪𑄖𑄴𑄖𑄰𑄱 𑄇𑄮𑄘𑄮𑄣𑄬𑄭 𑄇𑄮𑄘𑄮𑄣𑄬𑄭 𑄖𑄮𑄉𑄬𑄭 𑄃𑄚𑄨𑄣𑄧𑄉𑄰𑄱𑅁 𑄥𑄨𑄠𑄬𑄚𑄨 𑄖𑄬 𑄘𑄮𑄣𑄬𑄭 𑄉𑄧𑄢𑄨
𑄇𑄝𑄨 𑄇𑄪𑄘𑄨 𑄢𑄪𑄌𑄬𑄴𑄣𑄴 𑄘𑄨𑄚𑄬𑄭 𑄢𑄚𑄨𑄣𑄮𑅁 𑄃𑄧𑄇𑄴𑄖𑄧 𑄟𑄈𑄳𑄠 𑄃𑄧𑄚𑄳𑄠𑄧 𑄖𑄨𑄚𑄴 𑄝𑄧𑄚𑄬 𑄇𑄟𑄧𑄖𑄴𑄪𑄚𑄴 𑄜𑄨𑄢𑄨𑄣𑄇𑄴𑄇𑄰𑄱𑅁 𑄖𑄢 𑄃𑄪𑄙𑄮𑄚𑄧𑄖𑄴 𑄗𑄨𑄠𑄬𑄚𑄬𑄭𑄠𑄨 𑄓𑄉𑄨
𑄇𑄧𑄣𑄇𑄴𑄨—𑄇𑄨 𑄥𑄪𑄉𑄮𑄌𑄳𑄠 𑄝𑄧𑄚𑄴, 𑄖𑄭𑄪 𑄃𑄨𑄌𑄳𑄠 𑄇𑄨 𑄖𑄮𑄚𑄴 𑄢𑄚𑄨𑄣𑄬? 𑄃𑄬𑄝𑄬𑄴𑄢𑄬 𑄘𑄧 𑄌𑄧𑄚 𑄌𑄧𑄚 𑄝𑄌𑄴 𑄚𑄳𑄦𑄨𑄉𑄨𑄣𑄬𑄢𑄴𑅁 𑄥𑄪𑄉𑄮𑄌𑄳𑄠 𑄇𑄧𑄣𑄧, 𑄃𑄀
𑄝𑄧𑄚𑄴𑄣𑄧𑄇𑄴, 𑄟𑄭𑄪 𑄃𑄢𑄴 𑄥𑄮𑄘𑄳𑄠 𑄖𑄮𑄚𑄴 𑄇𑄪𑄙𑄪 𑄛𑄬𑄟𑄴𑄝𑄰𑄱! 𑄟𑄭𑄪 𑄡𑄨𑄠𑄚𑄴 𑄗𑄪𑄝𑄬𑄭 𑄛𑄢𑄧𑄁, 𑄥𑄨𑄠𑄚𑄴 𑄢𑄚𑄳𑄠𑄧𑄁𑄉𑄬 𑄃𑄭𑅁 𑄢𑄚𑄳𑄠 𑄎𑄪𑄟𑄮𑄖𑄴 𑄡𑄬𑄭𑄠𑄮𑄁,
𑄥𑄨𑄖𑄴𑄪𑄚𑄴 𑄃𑄣𑄪, 𑄇𑄪𑄎𑄪 𑄖𑄮𑄉𑄬𑄭 𑄃𑄚𑄳𑄠𑄧𑄁𑄉𑄰𑄱𑅁 𑄃𑄬 𑄥𑄨𑄠𑄬𑄚𑄨 𑄢𑄚𑄳𑄠𑄧𑄁𑄉𑄬 𑄃𑄭𑅁 𑄃 𑄇𑄧𑄚𑄧 𑄢𑄧𑄉𑄧𑄟𑄴 𑄛𑄬𑄑𑄴 𑄖𑄧𑄢𑄚 𑄘𑄬𑄭𑅁 𑄖𑄨𑄚𑄴 𑄝𑄧𑄚𑄬 𑄃𑄬𑄇𑄴 𑄥𑄧𑄟𑄢𑄬
𑄇𑄧𑄣𑄇, 𑄉𑄧𑄟𑄴 𑄦𑄧𑄠𑄴𑄠𑄬, 𑄞𑄣𑄧𑄇𑄴 𑄘𑄨𑄚𑄴 𑄙𑄧𑄢𑄨 𑄎𑄪𑄟𑄮 𑄖𑄮𑄚𑄴𑄛𑄖𑄴 𑄈𑄬𑄭 𑄚𑄧 𑄛𑄬𑄑𑄴𑄖𑄬𑄭𑅁 𑄃𑄬𑄌𑄳𑄠 𑄘𑄧 𑄥𑄣𑄬𑄚𑄴 𑄞𑄢𑄨 𑄦𑄨𑄣𑄴 𑄦𑄧𑄝𑄧𑅁 𑄖𑄢
𑄝𑄬𑄇𑄴𑄪𑄚𑄬 𑄟𑄨𑄣𑄨 𑄛𑄬𑄘 𑄖𑄨𑄁 𑄖𑄨𑄁 𑄉𑄧𑄢𑄨 𑄞𑄖𑄴 𑄈𑄬𑄣𑄇𑄴𑅁</p>

<p>𑄥𑄬 𑄎𑄬𑄢𑄬 𑄢𑄖𑄴𑄧𑄣𑄳𑄠𑄢𑄴 𑄛𑄣𑅁 𑄢𑄖𑄴𑄧𑄣𑄳𑄠 𑄃 𑄇𑄨 𑄖𑄮𑄚𑄴 𑄖𑄮𑄉𑄬𑄝𑄧𑅁 𑄖𑄬 𑄉𑄬𑄣𑄧 𑄏𑄢𑄴𑄝𑄮 𑄇𑄪𑄢𑄮𑄉𑄪𑄚𑄮𑄢𑄴 𑄃𑄨𑄙𑄪𑅁 𑄖𑄬 𑄖𑄢𑄖𑄴𑄪𑄚𑄴 𑄃𑄬𑄇𑄴
𑄉𑄮𑄙𑄬𑄣𑄴 𑄝𑄧𑄘 𑄖𑄮𑄉𑄬𑄭 𑄃𑄚𑄨𑄣𑄮𑄉𑄰𑄱𑅁 𑄥𑄬𑄭 𑄝𑄧𑄘𑄉𑄪𑄚𑄴 𑄖𑄬 𑄃𑄬𑄇𑄴𑄘𑄉𑄨 𑄈𑄧𑄣 𑄉𑄧𑄢𑄨𑄣𑄮, 𑄃𑄬𑄇𑄴𑄘𑄉𑄨 𑄇𑄬𑄝𑄁 𑄉𑄧𑄢𑄨𑄣𑄮, 𑄃𑄬𑄇𑄴 𑄘𑄉𑄨 𑄃𑄪𑄎𑄨𑄣𑄮, 𑄃
𑄃𑄬𑄇𑄴 𑄘𑄉𑄨 𑄏𑄪𑄣𑄴 𑄘𑄨𑄚𑄬𑄭 𑄢𑄚𑄨𑄣𑄮𑅁 𑄃𑄧𑄇𑄴𑄖𑄧 𑄟𑄈𑄳𑄠 𑄖𑄨𑄚𑄴 𑄝𑄧𑄚𑄬 𑄣𑄪𑄋𑄨𑄣𑄬𑄉𑄨 𑄥𑄬𑄘𑄨𑄚𑄳𑄠-𑄃𑄮 𑄛𑄬𑄑𑄴 𑄞𑄧𑄢𑄨 𑄞𑄖𑄴 𑄈𑄬𑄣𑄇𑄴𑅁 𑄃𑄝𑄙 𑄖𑄮𑄚𑄴𑄘𑄰𑄱
𑄞𑄖𑄴 𑄈𑄬𑄭 𑄝𑄬𑄉𑄬 𑄢𑄖𑄴𑄧𑄣𑄳𑄠𑄢𑄬 𑄝𑄊𑄨𑄚𑄨 𑄉𑄧𑄣𑄴𑄣𑄇𑄴𑅁</p>

<p>𑄃𑄬𑄌𑄳𑄠 𑄥𑄨𑄠𑄬𑄣𑄳𑄠𑄢𑄴 𑄛𑄣𑅁 𑄥𑄬𑄘𑄨𑄚𑄳𑄠 𑄖𑄬 𑄇𑄨 𑄖𑄮𑄚𑄮𑄢𑄴 𑄎𑄪𑄇𑄴𑄮𑄣𑄴 𑄉𑄧𑄢𑄨𑄝𑄮, 𑄞𑄝𑄨 𑄚𑄧 𑄛𑄠𑄴𑅁 𑄖𑄬 𑄛𑄧𑄖𑄴𑄗𑄧𑄟𑄬 𑄞𑄝𑄨𑄣𑄮—𑄝𑄊𑄳𑄠 𑄥𑄚𑄴
𑄦𑄪𑄢𑄨𑄁 𑄥𑄨𑄉𑄬𑄢𑄴 𑄉𑄧𑄢 𑄡𑄠𑄴 𑄚𑄨 𑄌𑄬𑄌𑄴𑄖 𑄉𑄧𑄢 𑄡𑄮𑄇𑄴𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄉𑄬𑄣𑄧 𑄃𑄬𑄇𑄴𑄮 𑄘𑄧𑄝𑄴𑄘𑄧𑄝 𑄦𑄪𑄢𑄨𑄁 𑄙𑄣𑄖𑄴𑅁 𑄈𑄛𑄴 𑄘𑄨 𑄢𑄧𑄣𑄧𑄉𑄰𑄱𑅁
𑄟𑄳𑄦𑄖𑄴𑄧𑄢𑄴 𑄡𑄬𑄭 𑄦𑄪𑄢𑄨𑄁𑄃𑄪𑄚𑄴 𑄙𑄣 𑄘𑄨𑄊𑄮𑄣𑄨 𑄏𑄇𑄴 𑄝𑄧𑄘𑄨 𑄃𑄬𑄖𑄴𑄧𑄚𑄴 𑄖𑄢𑄴 𑄗𑄬𑄁 𑄉𑄨𑄢𑄴𑄉𑄨𑄢 𑄙𑄧𑄢𑄨𑄣𑄮𑅁 𑄖𑄬 𑄇𑄧𑄚𑄧 𑄢𑄧𑄉𑄧𑄟𑄴 𑄗𑄮𑄢𑄨 𑄇𑄧𑄚𑄧 𑄞𑄧 𑄞𑄇𑄴𑄇
𑄉𑄧𑄢𑄨 𑄌𑄨𑄉𑄮𑄚𑄴 𑄦𑄪𑄢𑄨𑄁 𑄍𑄧 𑄃𑄬𑄇𑄴𑄮 𑄙𑄧𑄢𑄨 𑄃𑄚𑄨 𑄡𑄠𑄴 𑄛𑄢 𑄞𑄧 𑄖𑄮𑄉𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄟𑄪𑄎𑄪𑄋𑄬𑄘𑄨 𑄡𑄬𑄭 𑄉𑄧𑄖𑄴𑄧𑄚𑄴𑄘𑄳𑄠 𑄝𑄨𑄢𑄬𑄖𑄴 𑄃𑄬𑄇𑄴𑄮 𑄥𑄨𑄋𑄣𑄴 𑄦𑄪𑄢𑄨𑄁
𑄘𑄬𑄣𑄧, 𑄖𑄢𑄴 𑄃𑄢𑄴 𑄛𑄧𑄢𑄚𑄬 𑄝𑄪𑄇𑄴 𑄚𑄧 𑄝𑄚𑄨𑄣𑄮𑅁 𑄖𑄬 𑄌𑄨𑄣𑄁 𑄖𑄨𑄇𑄴 𑄖𑄨𑄇𑄴 𑄉𑄧𑄢𑄨 𑄃𑄬𑄣𑄧𑄉𑄰𑄱 𑄙𑄬𑄭𑅁 𑄥𑄬 𑄎𑄬𑄢𑄬 𑄖𑄬 𑄞𑄝𑄨𑄣𑄮 𑄢𑄚𑄳𑄠𑄖𑄴 𑄡𑄬𑄝𑄧𑅁
𑄥𑄪𑄉𑄮𑄌𑄳𑄠 𑄥𑄚𑄴 𑄉𑄧𑄢𑄨𑄚𑄬𑄭 𑄃𑄣𑄪 𑄇𑄪𑄎𑄪 𑄖𑄮𑄉𑄬𑄭 𑄃𑄚𑄨 𑄛𑄢𑄬𑄉𑄰𑄱 𑄚𑄨 𑄌𑄬𑄝𑄧𑅁 𑄟𑄳𑄦𑄖𑄴𑄧𑄢𑄴 𑄢𑄚𑄴𑄳𑄠 𑄎𑄪𑄟𑄮𑄖𑄴 𑄣𑄪𑄋𑄨𑄚𑄬𑄭 𑄖𑄬 𑄗𑄧𑄘𑄧 𑄞𑄧 𑄦𑄧𑄣𑄧𑅁 𑄇𑄪𑄉𑄪𑄚𑄴
𑄇𑄪𑄎𑄪, 𑄇𑄪𑄠𑄮𑄚𑄨 𑄃𑄣𑄪𑄣𑄪𑄘𑄨 𑄖𑄬 𑄚𑄧 𑄌𑄨𑄚𑄬𑅁 𑄈𑄚𑄧𑄇𑄴𑄧𑄚𑄴 𑄊𑄪𑄖𑄳𑄠 𑄉𑄧𑄢 𑄃𑄋𑄪𑄘𑄨 𑄚𑄧𑄈𑄴 𑄃𑄪𑄣𑄴𑄣𑄬𑄭 𑄜𑄬𑄣𑄬𑄭 𑄟𑄪 𑄌𑄪𑄙𑄮 𑄉𑄧𑄢𑄨 𑄖𑄬 𑄜𑄨𑄢𑄨 𑄃𑄬𑄣𑄧𑄉𑄰𑄱𑅁
𑄃𑄬𑄝𑄢𑄧𑄖𑄴 𑄞𑄝𑄨𑄣𑄮, 𑄢𑄖𑄴𑄧𑄣𑄳𑄠 𑄇𑄨𑄋𑄨𑄢𑄨 𑄝𑄧𑄘 𑄎𑄪𑄇𑄴𑄮𑄣𑄴 𑄉𑄧𑄍𑄳𑄠𑅁 𑄖𑄬 𑄞𑄝𑄨𑄣𑄮 𑄢𑄖𑄴𑄧𑄣𑄳𑄠 𑄥𑄚𑄴 𑄖𑄬-𑄃𑄮 𑄝𑄧𑄘 𑄛𑄢𑄨𑄝𑄮𑅁 𑄖𑄬 𑄃𑄪𑄘𑄨𑄣𑄮𑄉𑄰𑄱
𑄢𑄖𑄴𑄧𑄣𑄳𑄠𑄢𑄴 𑄃𑄧𑄙𑄧𑄇𑄴𑄮𑄖𑄴𑅁 𑄇𑄮𑄙𑄬𑄭 𑄇𑄮𑄙𑄬𑄭 𑄝𑄧𑄘 𑄛𑄢𑄨𑄝𑄢𑄴 𑄌𑄬𑄣𑄧𑅁 𑄎𑄬𑄢𑄬𑄘𑄨 𑄃𑄙𑄨𑄇𑄴 𑄇𑄧𑄘𑄙𑄬 𑄇𑄧𑄘𑄙𑄬 𑄛𑄪𑄚𑄬𑄘𑄨 𑄚𑄳𑄦𑄨𑄉𑄨𑄣𑄨 𑄃𑄬𑄣𑄧 𑄊𑄪𑅁 𑄃𑄧𑄙𑄧𑄇𑄴
𑄎𑄧𑄊 𑄊𑄪𑅁 𑄇𑄧𑄚𑄧 𑄝𑄪𑄘𑄴𑄙𑄨 𑄡𑄧𑄇𑄬𑄴𑄚𑄴 𑄇𑄟𑄴 𑄚𑄧 𑄘𑄨𑄣𑄮, 𑄥𑄨𑄠𑄬𑄣𑄳𑄠 𑄎𑄧𑄢𑄧𑄢𑄴 𑄍𑄧𑄣𑄧𑄚 𑄘𑄨 𑄇𑄪𑄀 𑄇𑄪𑄀 𑄉𑄧𑄢𑄨 𑄃𑄬𑄇𑄴𑄇𑄚𑄴 𑄇𑄝𑄧𑄢𑄴 𑄃𑄪𑄢𑄨 𑄝𑄨𑄌𑄴𑄮𑄚𑄧𑄖𑄴
𑄛𑄧𑄢𑄨 𑄢𑄧𑄣𑄧𑅁</p>

<p>𑄃𑄧𑄇𑄴𑄖𑄧 𑄟𑄈𑄳𑄠 𑄃𑄧𑄚𑄳𑄠𑄧 𑄖𑄨𑄚𑄴 𑄝𑄧𑄚𑄬 𑄇𑄟𑄧𑄖𑄴𑄪𑄚𑄴 𑄜𑄨𑄢𑄨𑄣𑄇𑄴𑄇𑄰𑄱𑅁 𑄖𑄨𑄚𑄴𑄎𑄧𑄚𑄬 𑄃𑄪𑄙𑄮𑄚𑄧𑄖𑄴 𑄗𑄨𑄠𑄬𑄚𑄬𑄠𑄨 𑄓𑄉𑄨𑄣𑄇𑄴𑄨 𑄥𑄨𑄠𑄬𑄣𑄳𑄠𑄢𑄬𑅁 𑄃𑄮 𑄝𑄧𑄚𑄴,
𑄖𑄭𑄪 𑄃𑄬𑄌𑄳𑄠 𑄇𑄨 𑄖𑄮𑄚𑄴 𑄎𑄪𑄇𑄴𑄮𑄣𑄴 𑄉𑄧𑄢𑄨𑄣𑄬? 𑄚𑄉𑄧𑄖𑄴 𑄘𑄧 𑄇𑄨 𑄝𑄝𑄮𑄖𑄳𑄠 𑄝𑄌𑄴 𑄃𑄬𑄇𑄴𑄇𑄚𑄴 𑄣𑄉𑄬𑄣𑄴𑄨𑅁 𑄥𑄨𑄠𑄬𑄣𑄴 𑄎𑄧𑄝𑄝𑄴 𑄘𑄨𑄣𑄮 𑄇𑄪𑄀 𑄇𑄪𑄀 𑄉𑄧𑄖𑄬𑄴
𑄉𑄧𑄖𑄬𑄴—𑄚𑄧 𑄇𑄰𑄱𑄠𑄮 𑄝𑄧𑄚𑄴 𑄣𑄧𑄇𑄴, 𑄖𑄪𑄟𑄨 𑄡𑄬𑄭𑄠𑄮 𑄙𑄧𑄢𑄨 𑄟𑄭𑄪 𑄎𑄧𑄢𑄬 𑄦𑄧𑄠𑄴 𑄚𑄧𑄠𑄴𑅁 𑄌𑄖𑄴𑄖𑄬𑄭 𑄚𑄧 𑄛𑄢𑄧𑄋𑄧𑄢𑄴𑅁 𑄇𑄪𑄖𑄴𑄪𑄚𑄴 𑄞𑄖𑄴 𑄖𑄮𑄚𑄴 𑄢𑄚𑄨 𑄗𑄮𑄘𑄪𑄁𑅁
𑄥𑄨𑄠𑄬𑄣𑄳𑄠𑄢𑄴 𑄎𑄧𑄝𑄝𑄴 𑄥𑄪𑄚𑄨𑄚𑄬𑄭 𑄖𑄢 𑄖𑄧𑄢𑄖𑄋𑄧𑄢𑄨 𑄊𑄧𑄢𑄧𑄖𑄴 𑄥𑄮𑄟𑄬𑄣𑄇𑄴𑄨𑅁 𑄊𑄧𑄢𑄧𑄖𑄴 𑄥𑄮𑄟𑄬𑄚𑄬𑄭 𑄌𑄚𑄴𑄘𑄬 𑄥𑄨𑄠𑄬𑄣𑄳𑄠 𑄇𑄝𑄧𑄢𑄴 𑄟𑄪 𑄦𑄪𑄢𑄨 𑄛𑄧𑄢𑄨 𑄃𑄊𑄬𑅁
𑄟𑄳𑄦𑄖𑄴𑄧𑄢𑄴 𑄊𑄧𑄢𑄧 𑄞𑄨𑄘𑄨𑄢𑄬 𑄥𑄮𑄟𑄬𑄭 𑄟𑄧𑄖𑄴𑄧𑄚𑄴 𑄝𑄬𑄇𑄴𑄪𑄚𑄮𑄢𑄴 𑄚𑄉𑄧𑄖𑄴 𑄥𑄮𑄟𑄬𑄣𑄧𑄉𑄨 𑄊𑄪𑄠𑄮 𑄝𑄌𑄴𑅁 𑄃𑄨𑄠𑄚𑄴 𑄘𑄧 𑄊𑄪𑄠𑄮 𑄝𑄌𑄴, 𑄝𑄬𑄊𑄬 𑄇𑄰𑄱 𑄃𑄪𑄘𑄨𑄣𑄇𑄴𑅁
𑄇𑄪𑄖𑄴𑄪𑄚𑄴 𑄊𑄪𑄠𑄮 𑄝𑄌𑄴 𑄚𑄳𑄦𑄨𑄉𑄨𑄣𑄬𑄢𑄴, 𑄖𑄢 𑄖𑄮𑄉 𑄙𑄧𑄢𑄨𑄣𑄇𑄴𑅁 𑄖𑄮𑄉𑄘𑄬 𑄖𑄮𑄉𑄘𑄬 𑄖𑄢 𑄘𑄬𑄣𑄇𑄴𑄇𑄰𑄱 𑄃𑄧𑄙𑄧𑄇𑄴 𑄎𑄧𑄊 𑄊𑄪𑅁 𑄍𑄨! 𑄍𑄨! 𑄊𑄪!
𑄝𑄬𑄇𑄴𑄪𑄚𑄬 𑄎𑄧𑄉𑄢𑄴 𑄛𑄢𑄨 𑄃𑄪𑄘𑄨𑄣𑄇𑄴𑅁 𑄃𑄨𑄚𑄴𑄘𑄨 𑄥𑄨𑄠𑄬𑄣𑄳𑄠 𑄉𑄪𑄎𑄪𑄢𑄨 𑄉𑄪𑄎𑄪𑄢𑄨 𑄇𑄚𑄨 𑄃𑄪𑄘𑄨𑄣𑄮𑅁 𑄃 𑄙𑄪𑄚𑄴𑄘𑄪𑄇𑄴 𑄈𑄬𑄭 𑄈𑄬𑄭 𑄖 𑄝𑄬𑄇𑄴 𑄊𑄧𑄑𑄧𑄚𑄚𑄨 𑄃𑄬𑄉𑄬
𑄃𑄬𑄉𑄬 𑄖𑄢𑄢𑄬 𑄇𑄰𑄱 𑄘𑄨𑄣𑄮𑅁 𑄝𑄬𑄇𑄴𑄪𑄚𑄬 𑄥𑄨𑄠𑄬𑄣𑄴𑄮𑄢𑄴 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄇𑄧𑄣𑄇, 𑄃 𑄢𑄬 𑄝𑄧𑄚𑄴, 𑄥𑄨𑄠𑄬𑄚𑄧𑄖𑄳𑄠𑄠𑄴 𑄇𑄚𑄨 𑄛𑄠𑄴 𑄚𑄨? 𑄃𑄨𑄇𑄴𑄨𑄚𑄬 𑄃𑄟𑄨
𑄝𑄬𑄇𑄴𑄪𑄚𑄬 𑄟𑄨𑄣𑄨𑄚𑄬𑄭 𑄞𑄘𑄧𑄢𑄴 𑄡𑄪𑄇𑄴𑄮𑄣𑄴 𑄉𑄧𑄢𑄨𑄝𑄮𑄁𑅁𑄖𑄭𑄪 𑄌𑄨𑄘𑄬 𑄚𑄧 𑄉𑄧𑄢𑄨𑄌𑄴𑅁</p>

<p>𑄇𑄨𑄖𑄴𑄮𑄝𑄮 𑄦𑄧𑄣𑄧 𑄗𑄪𑄟𑄴, 𑄖𑄪𑄟𑄨 𑄡𑄧 𑄊𑄪𑄟𑄴𑅁 ♦</p>

<h2>𑄞𑄪𑄘𑄬 𑄇𑄪𑄉𑄪𑄢𑄴 𑄓𑄧𑄢𑄚𑄴 𑄇𑄨𑄖𑄳𑄠𑄠𑄴</h2>

<p>𑄇𑄧𑄚𑄧 𑄃𑄬𑄇𑄴 𑄟𑄚𑄳𑄠 𑄃𑄬𑄇𑄴𑄘𑄨𑄚𑄴 𑄃𑄬𑄇𑄴 𑄝𑄰𑄱𑄘𑄳𑄠𑄧𑄖𑄴𑄪𑄚𑄴 𑄃𑄬𑄇𑄴𑄮 𑄟𑄧𑄚𑄴𑄘𑄧𑄢𑄴 𑄥𑄨𑄇𑄴𑄈𑄳𑄠𑄬𑅁 𑄃𑄬 𑄟𑄧𑄚𑄴𑄘𑄧𑄢𑄧𑄢𑄴 𑄉𑄪𑄚𑄴 𑄦𑄧𑄣𑄧𑄘𑄬—𑄃𑄨𑄝𑄬 𑄃𑄬𑄇𑄴 𑄦𑄎𑄢𑄴
𑄝𑄢𑄴 𑄎𑄧𑄝𑄨𑄣𑄬 𑄥𑄧𑄟𑄢𑄬 𑄥𑄧𑄟𑄢𑄬 𑄃𑄬𑄇𑄴𑄮 𑄞𑄪𑄖𑄴 𑄞𑄬𑄘 𑄘𑄬𑅁 𑄃 𑄖𑄢𑄬 𑄘𑄨𑄚𑄬𑄭 𑄟𑄧𑄚𑄴𑄎𑄪𑄇𑄴 𑄉𑄧𑄢𑄨𑄣𑄬 𑄝𑄬𑄉𑄨𑄘𑄮 𑄇𑄟𑄴 𑄉𑄧𑄢𑄚𑄨 𑄡𑄠𑄴𑅁 𑄖𑄬
𑄟𑄧𑄚𑄴𑄘𑄧𑄢𑄴𑄝𑄮 𑄥𑄨𑄊𑄨𑄚𑄬𑄭 𑄃𑄨𑄝𑄬 𑄇𑄟𑄧𑄖𑄴 𑄣𑄉𑄬𑄝𑄢𑄴 𑄌𑄬𑄣𑄧𑅁 𑄖𑄬 𑄚𑄨𑄠𑄧𑄟𑄴 𑄟𑄧𑄎𑄨𑄟𑄴 𑄟𑄧𑄚𑄴𑄘𑄧𑄢𑄴𑄝𑄮 𑄃𑄬𑄇𑄴 𑄦𑄎𑄢𑄴 𑄝𑄢𑄴 𑄎𑄧𑄝𑄨𑄣𑄮𑅁 𑄥𑄧𑄟𑄢𑄬 𑄥𑄧𑄟𑄢𑄬
𑄃𑄘𑄬𑄈𑄳𑄠 𑄉𑄧𑄢𑄨 𑄖 𑄟𑄪𑄎𑄪𑄋𑄬 𑄞𑄬𑄘 𑄘𑄨𑄣𑄧𑄉𑄨 𑄃𑄬𑄇𑄴𑄮 𑄃𑄧𑄎𑄧𑄁𑄌𑄧𑄁 𑄞𑄪𑄖𑄴𑅁 𑄞𑄬𑄘 𑄘𑄨 𑄟𑄧𑄖𑄴𑄧𑄚𑄴 𑄞𑄪𑄖𑄴𑄮 𑄦𑄖𑄴 𑄎𑄪𑄢𑄴 𑄉𑄧𑄢𑄨 𑄖𑄢𑄬 𑄇𑄧𑄣𑄧, 𑄟𑄟𑄪, 𑄟𑄭𑄪
𑄦𑄧𑄣𑄪𑄁𑄉𑄬 𑄖𑄧 𑄉𑄮𑄣𑄟𑄴𑅁 𑄇𑄨 𑄇𑄟𑄴 𑄉𑄧𑄢 𑄛𑄧𑄢𑄨𑄝𑄮, 𑄟𑄧𑄢𑄬 𑄦𑄮𑄎𑄬𑄭 𑄛𑄢𑄧𑄌𑄴𑅁 𑄟𑄭𑄪 𑄖𑄧𑄇𑄴𑄈𑄚𑄧𑄖𑄴 𑄥𑄨𑄠𑄚𑄴 𑄥𑄨𑄢𑄬𑄭 𑄘𑄨𑄟𑄴𑅁 𑄟𑄳𑄦𑄖𑄴𑄧𑄢𑄴 𑄃𑄬𑄇𑄴𑄇𑄚𑄴
𑄇𑄧𑄙 𑄃𑄊𑄬, 𑄟𑄧𑄢𑄬 𑄇𑄟𑄴 𑄘𑄨 𑄚𑄧 𑄛𑄢𑄨𑄣𑄬 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄖𑄧 𑄉𑄧𑄖𑄴𑄧𑄚 𑄍𑄨𑄚𑄨 𑄘𑄨𑄟𑄴 𑄃 𑄖𑄧𑄢𑄬 𑄈𑄬𑄟𑄴𑅁</p>

<p>𑄟𑄚𑄪𑄌𑄴𑄮 𑄞𑄝𑄨𑄣𑄮—𑄇𑄟𑄧𑄢𑄴 𑄢𑄖𑄴 𑄃𑄊𑄬 𑄚𑄨𑅁 𑄖𑄢𑄬 𑄃𑄬𑄇𑄴𑄇𑄚𑄧𑄢𑄴 𑄎𑄬𑄢𑄬 𑄃𑄬𑄇𑄴𑄇𑄚𑄴 𑄇𑄟𑄧𑄖𑄴 𑄃𑄬𑄟𑄬𑄚𑄴 𑄉𑄧𑄢𑄨 𑄣𑄬𑄝𑄬𑄘𑄬𑄭 𑄢𑄊𑄬𑄟𑄴, 𑄦𑄧𑄘𑄁𑄥𑄨𑄇𑄴
𑄖𑄬 𑄟𑄧𑄢𑄬 𑄈𑄬𑄝𑄢𑄴 𑄎𑄪 𑄛𑄬𑄘𑄧 𑄚𑄧𑄠𑄴𑅁 𑄥𑄨𑄠𑄬𑄚𑄬 𑄖𑄬 𑄇𑄧𑄣𑄧, 𑄃𑄌𑄴𑄍, 𑄥𑄨𑄠𑄚𑄴 𑄦𑄧𑄝𑄧 𑄚𑄬𑅁 𑄇𑄧𑄙𑄚𑄴 𑄇𑄰𑄱 𑄟𑄧𑄖𑄴𑄧𑄚𑄴 𑄖𑄬 𑄞𑄪𑄖𑄴𑄮𑄢𑄬 𑄇𑄟𑄴
𑄃𑄬𑄇𑄴𑄇𑄚𑄴 𑄦𑄮𑄎𑄬𑄣𑄧𑅁 𑄖𑄬 𑄇𑄧𑄣𑄧, 𑄡, 𑄖𑄭𑄪 𑄎𑄪𑄟𑄮𑄢𑄴 𑄝𑄬𑄇𑄴 𑄃𑄢𑄇𑄧𑄢𑄚𑄨 𑄊𑄪𑄖𑄳𑄠 𑄥𑄧𑄟𑄬𑄖𑄴 𑄇𑄎𑄬𑄭 𑄘𑄨 𑄃𑄠𑄰𑄱𑅁 𑄞𑄪𑄖𑄴𑄮 𑄃𑄨𑄀 𑄛𑄪𑄢𑄬𑄚𑄬𑄭 𑄏𑄨𑄟𑄨𑄘𑄮𑄖𑄴
𑄃𑄧𑄘𑄬𑄊 𑄦𑄧𑄣𑄧𑅁</p>

<p>𑄟𑄚𑄪𑄌𑄴𑄮 𑄞𑄝𑄳𑄠𑄘𑄬—𑄃𑄬𑄖𑄴𑄧𑄟𑄚𑄴 𑄃𑄭𑄥𑄭 𑄘𑄋𑄧𑄢𑄴 𑄎𑄪𑄟𑄮𑄢𑄴 𑄃𑄢 𑄇𑄢𑄨𑄘𑄬𑄚 𑄌𑄨𑄉𑄮𑄚𑄴 𑄇𑄟𑄴 𑄚𑄧𑄠𑄴𑅁 𑄥𑄨𑄖𑄴𑄪𑄚𑄮 𑄊𑄪𑄖𑄳𑄠 𑄥𑄧𑄟𑄬𑄖𑄴 𑄇𑄎𑄬𑄭 𑄘𑄬𑄚𑅁
𑄥𑄬𑄖𑄴𑄧𑄟𑄚𑄴 𑄥𑄧𑄦𑄴𑄣𑄴 𑄇𑄟𑄴 𑄥𑄨𑄠𑄬𑄚𑄴 𑄚𑄧𑄠𑄴𑅁 𑄝𑄬𑄉𑄨𑄘𑄮 𑄥𑄧𑄟𑄧𑄠𑄴 𑄖𑄢𑄴 𑄈𑄟𑄇𑄴𑄇𑄠𑄴 𑄣𑄉𑄨𑄝𑄮𑅁 𑄥𑄨𑄠𑄬𑄚𑄬 𑄖𑄬 𑄚𑄨𑄌𑄨𑄘𑄬 𑄉𑄧𑄢𑄨 𑄛𑄧𑄘𑄧𑄣𑄧𑄌𑄴 𑄛𑄧𑄘𑄧𑄣𑄧𑄌𑄴
𑄉𑄧𑄢𑄨 𑄘𑄝 𑄈𑄬𑄭 𑄈𑄬𑄭 𑄢𑄧𑄣𑄧𑅁 𑄙𑄪𑄚𑄴𑄘𑄮 𑄌𑄪𑄣𑄪𑄟𑄴𑄮 𑄈𑄬𑄭 𑄜𑄪𑄢𑄮𑄘𑄬 𑄚𑄧 𑄜𑄪𑄢𑄮𑄘𑄬 𑄞𑄪𑄖𑄴𑄮 𑄟𑄪𑄎𑄪𑄋𑄬 𑄞𑄬𑄘 𑄘𑄨𑄣𑄮𑄉𑄨𑅁 𑄃 𑄇𑄧𑄣𑄧𑄉𑄨—𑄎𑄪𑄟𑄮𑄢𑄴 𑄝𑄬𑄇𑄴
𑄃𑄢𑄇𑄧𑄢𑄚𑄨 𑄇𑄎𑄬𑄭 𑄃𑄬𑄌𑄳𑄠𑄧𑄁𑄉𑄰𑄱𑅁 𑄊𑄪𑄖𑄳𑄠𑄉𑄪𑄚𑄮 𑄝𑄬𑄇𑄴 𑄃𑄪𑄉𑄪𑄢𑄬𑄭𑄘𑄨 𑄎𑄪𑄢𑄳𑄦𑄨 𑄗𑄪𑄟𑄮𑄖𑄴 𑄃𑄬𑄇𑄴𑄪𑄢𑄴 𑄉𑄧𑄢𑄨 𑄗𑄪𑄝𑄬𑄭𑄘𑄨 𑄃𑄬𑄌𑄳𑄠𑄧𑄁𑅁 𑄃𑄬𑄝𑄢𑄧𑄖𑄴 𑄟𑄧𑄢𑄬 𑄎𑄪𑄘𑄮
𑄃𑄬𑄇𑄴𑄇𑄚𑄴 𑄇𑄟𑄴 𑄘𑄬𑅁 𑄟𑄚𑄪𑄌𑄴𑄮 𑄞𑄪𑄖𑄴𑄮𑄢𑄴 𑄇𑄧𑄙𑄚𑄨 𑄥𑄪𑄚𑄨 𑄃𑄟𑄳𑄦𑄧𑄉𑄧𑄢𑄴 𑄃𑄪𑄉𑄪𑄢𑄬 𑄌𑄮𑄘𑄪 𑄦𑄧𑄣𑄧𑅁 𑄖𑄬 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄎𑄪𑄘𑄮 𑄃𑄬𑄇𑄴𑄇𑄚𑄴 𑄇𑄟𑄧𑄢𑄴
𑄇𑄧𑄙 𑄞𑄝𑄨𑄣𑄮𑅁 𑄃𑄬𑄝𑄢𑄧𑄖𑄴 𑄖𑄬 𑄇𑄧𑄣𑄧, 𑄥𑄣𑄬 𑄖𑄭𑄪 𑄝𑄬𑄇𑄴 𑄎𑄪𑄟𑄚𑄧𑄖𑄴 𑄙𑄚𑄴 𑄇𑄪𑄎𑄨 𑄘𑄨 𑄃𑄠𑄰𑄱𑅁 𑄥𑄧𑄟𑄢𑄬 𑄎𑄪𑄟𑄮𑄢𑄴 𑄥𑄧𑄁𑄟𑄧𑄙𑄳𑄠𑄬 𑄘𑄋𑄧𑄢𑄴 𑄃𑄬𑄇𑄴𑄇𑄚𑄴
𑄟𑄮𑄚𑄮𑄊𑄧𑄢𑄴 𑄖𑄪𑄣𑄨 𑄘𑄨 𑄃𑄠𑄰𑄱𑅁 𑄞𑄪𑄖𑄴𑄮 𑄃𑄨𑄀 𑄛𑄪𑄢𑄬𑄭 𑄖𑄧𑄇𑄴𑄈𑄚𑄧𑄖𑄴 𑄃𑄘𑄬𑄊 𑄦𑄧𑄣𑄧𑅁 𑄖𑄬 𑄃𑄘𑄬𑄊 𑄦𑄰𑄱 𑄃𑄬𑄇𑄴 𑄈𑄇𑄴𑄧𑄚𑄴 𑄎𑄬𑄢𑄬 𑄜𑄨𑄢𑄨 𑄃𑄬𑄣𑄧𑄉𑄰𑄱𑅁 𑄜𑄨𑄢𑄨
𑄟𑄧𑄖𑄴𑄧𑄚𑄴 𑄞𑄪𑄖𑄴𑄮 𑄟𑄪𑄎𑄪𑄋𑄬 𑄞𑄬𑄘 𑄘𑄨 𑄇𑄧𑄣𑄧𑄉𑄨—𑄎𑄪𑄟𑄮𑄢𑄴 𑄙𑄚𑄪𑄚𑄴 𑄇𑄪𑄎𑄨 𑄘𑄨 𑄃𑄬𑄌𑄳𑄠𑄧𑄁𑄉𑄰𑄱𑅁 𑄥𑄬 𑄣𑄧𑄉𑄬 𑄃𑄬𑄇𑄴𑄇𑄚𑄴 𑄃𑄭𑄥𑄭 𑄝𑄝𑄮𑄖𑄳𑄠 𑄟𑄮𑄚𑄮𑄊𑄧𑄢𑄮 𑄖𑄪𑄣𑄨
𑄘𑄨 𑄃𑄬𑄌𑄳𑄠𑄧𑄁𑅁 𑄃𑄬𑄝𑄢𑄧𑄖𑄴 𑄟𑄧𑄢𑄬 𑄃𑄬𑄇𑄴𑄇𑄚𑄴 𑄎𑄪𑄘𑄮 𑄇𑄟𑄴 𑄘𑄬𑅁 𑄃𑄬𑄝𑄢𑄧𑄖𑄴 𑄟𑄚𑄪𑄌𑄴𑄮 𑄇𑄧𑄣𑄧, 𑄡, 𑄃𑄨𑄇𑄴𑄨𑄚𑄬 𑄖𑄭𑄪 𑄃𑄘𑄟𑄧 𑄊𑄧𑄢𑄧𑄖𑄴𑄪𑄚𑄴 𑄙𑄧𑄢𑄨
𑄎𑄪𑄟𑄮𑄢𑄴 𑄟𑄮𑄚𑄮𑄊𑄧𑄢𑄧 𑄥𑄧𑄁 𑄘𑄨𑄊𑄮𑄣𑄴 𑄛𑄧𑄖𑄴𑄖𑄚𑄧𑄢𑄴 𑄡𑄬𑄘𑄧𑄇𑄴𑄇𑄚𑄨 𑄍𑄧𑄢 𑄃𑄊𑄬, 𑄥𑄨𑄠𑄬𑄚𑄨 𑄢𑄬𑄉 𑄘𑄨 𑄘𑄬𑄉𑄰𑄱𑅁 𑄥𑄬 𑄣𑄧𑄉𑄬 𑄎𑄪𑄟𑄮 𑄛𑄧𑄙𑄧𑄖𑄴 𑄡𑄬𑄘𑄧𑄇𑄴𑄇𑄚𑄨
𑄘𑄮𑄚 𑄃𑄊𑄬, 𑄌𑄨𑄉𑄮𑄚𑄴 𑄌𑄉𑄮𑄚𑄴 𑄟𑄪𑄢𑄳𑄦𑄮 𑄃 𑄘𑄛𑄴 𑄃𑄊𑄬, 𑄥𑄨𑄠𑄬𑄚𑄨 𑄟𑄘𑄨 𑄇𑄧𑄘𑄧𑄣𑄬𑄭 𑄥𑄧𑄁𑄉𑄧𑄢𑄨 𑄘𑄬𑄉𑄰𑄱𑅁 </p>

<p>𑄞𑄪𑄖𑄴𑄮 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄃𑄨𑄀 𑄛𑄪𑄢𑄬𑄚𑄬𑄭 𑄃𑄘𑄬𑄊 𑄦𑄧𑄣𑄧𑅁 𑄟𑄳𑄦𑄖𑄴𑄧𑄢𑄴 𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄖𑄬 𑄚𑄪𑄃𑄮𑄉𑄧𑄢𑄨 𑄞𑄬𑄘 𑄘𑄨 𑄇𑄧𑄣𑄧𑄉𑄨—𑄢𑄬𑄉 𑄘𑄬𑄚 𑄃
𑄛𑄧𑄗𑄴𑄖𑄚𑄴 𑄥𑄧𑄁𑄉𑄧𑄢𑄨 𑄘𑄬𑄚 𑄇𑄟𑄧 𑄗𑄪𑄛𑄴 𑄥𑄢 𑄦𑄧𑄠𑄴𑄠𑄬𑅁 𑄃𑄬𑄝𑄢𑄧𑄖𑄴 𑄇𑄨 𑄇𑄟𑄴 𑄘𑄨𑄝𑄬 𑄇𑄧𑅁 𑄟𑄚𑄪𑄌𑄴𑄮 𑄌𑄠𑄴𑄘𑄬—𑄃𑄨𑄠𑄚𑄴 𑄞𑄢𑄨 𑄃𑄉𑄖𑄳𑄠 𑄦𑄧𑄣𑄧𑅁
𑄡𑄬𑄖𑄴𑄧𑄟𑄚𑄴 𑄘𑄋𑄧𑄢𑄴 𑄇𑄟𑄴 𑄝𑄏𑄬𑄭 𑄘𑄨𑄘𑄮 𑄥𑄖𑄴 𑄃𑄬𑄖𑄬 𑄈𑄇𑄴𑄧𑄚𑄧 𑄞𑄨𑄘𑄨𑄢𑄬 𑄥𑄨𑄢𑄬𑄭 𑄃𑄬𑄎𑄬𑄉𑄰𑄱𑅁 𑄃𑄬𑄖𑄣𑄴𑄣𑄬𑄭 𑄘𑄧 𑄟𑄧𑄢𑄨𑄝𑄢𑄴 𑄘𑄧𑄏 𑄦𑄧𑄠𑄬𑅁 𑄖𑄬 𑄟𑄧𑄚𑄬
𑄟𑄧𑄚𑄬 𑄞𑄝𑄨𑄣𑄮 𑄃𑄨𑄇𑄴𑄨𑄚𑄬 𑄖𑄢𑄬 𑄇𑄨 𑄇𑄟𑄴 𑄘𑄳𑄠 𑄡𑄠𑄴! 𑄌𑄨𑄉𑄮𑄚𑄴 𑄌𑄉𑄮𑄚𑄴 𑄇𑄟𑄴 𑄘𑄧 𑄚𑄧𑄠𑄴, 𑄚𑄧 𑄛𑄢𑄬 𑄛𑄢 𑄇𑄟𑄴 𑄘𑄬𑄚 𑄌𑄠𑄴𑅁 𑄟𑄳𑄦𑄖𑄴𑄧𑄢𑄴
𑄡𑄬𑄖𑄴𑄧𑄟𑄚𑄴 𑄃𑄉𑄖𑄳𑄠 𑄇𑄟𑄴 𑄦𑄮𑄇𑄴, 𑄈𑄇𑄴𑄧𑄚𑄧 𑄞𑄨𑄘𑄨𑄢𑄬 𑄖𑄬 𑄥𑄨𑄢𑄬𑄭 𑄃𑄬𑄎𑄬𑄉𑄰𑄱𑅁 𑄟𑄚𑄪𑄌𑄴𑄮 𑄇𑄟𑄧𑄢𑄴 𑄇𑄧𑄙 𑄌𑄨𑄘𑄬 𑄉𑄧𑄖𑄬𑄴 𑄉𑄧𑄖𑄬𑄴 𑄃𑄝𑄙 𑄉𑄧𑄢𑄨 𑄖𑄢𑄴
𑄌𑄮𑄈𑄴 𑄉𑄬𑄣𑄧 𑄃𑄪𑄙𑄮𑄚𑄧𑄖𑄴 𑄝𑄪𑄇𑄴 𑄉𑄧𑄢𑄨 𑄃𑄊𑄬𑄘𑄬 𑄖 𑄇𑄣 𑄇𑄪𑄉𑄪𑄢𑄴𑄝𑄮 𑄇𑄨𑄖𑄳𑄠𑅁 𑄖𑄬 𑄞𑄝𑄨𑄣𑄮—𑄇𑄣 𑄇𑄪𑄉𑄪𑄢𑄴𑄝𑄮 𑄣𑄬𑄎𑄴𑄌𑄚𑄴 𑄃𑄪𑄎𑄪 𑄉𑄧𑄢𑄨 𑄘𑄨𑄝𑄢𑄴
𑄇𑄧𑄙𑄠𑄴 𑄇𑄮𑄟𑄴𑄝𑄬𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄇𑄰𑄱 𑄃𑄪𑄘𑄨𑄣𑄮—𑄃𑄬𑄝𑄢𑄧𑄖𑄴 𑄖𑄧𑄢𑄬 𑄌𑄨𑄉𑄮𑄚𑄴 𑄃𑄬𑄇𑄴𑄇𑄚𑄴 𑄇𑄟𑄴 𑄝𑄏𑄬𑄭 𑄘𑄨𑄟𑄴𑄝𑄬𑅁 𑄃𑄨𑄇𑄴𑄨𑄚𑄬 𑄟𑄧 𑄇𑄣 𑄇𑄪𑄉𑄪𑄢𑄴𑄝𑄮𑄢𑄴
𑄣𑄬𑄎𑄴𑄌𑄚𑄴 𑄃𑄪𑄎𑄪 𑄦𑄧𑄘𑄧𑅁 𑄃𑄪𑄣𑄴𑄮𑄜𑄨𑄢𑄨 𑄇𑄪𑄉𑄪𑄢𑄴𑄝𑄮 𑄣𑄬𑄎𑄴𑄌𑄚𑄴 𑄝𑄬𑄋 𑄦𑄧𑄣𑄬 𑄥𑄣𑄬𑄚𑄴 𑄖𑄭𑄪 𑄟𑄧𑄌𑄳𑄠𑄧𑄌𑄴𑅁 𑄎𑄬𑄢𑄬𑄘𑄨 𑄖𑄧𑄢𑄬 𑄇𑄣 𑄇𑄪𑄉𑄪𑄢𑄴𑄝𑄮 𑄇𑄟𑄧𑄢𑄧𑄖𑄴
𑄛𑄬𑄘 𑄚𑄳𑄦𑄨𑄉𑄨𑄣𑄬𑄭 𑄘𑄨𑄝𑄮𑅁 𑄃 𑄖𑄧𑄢𑄬 𑄇𑄎 𑄝𑄘𑄬 𑄌𑄝𑄬𑄭 𑄈𑄬𑄝𑄧𑅁 </p>

<p>𑄞𑄪𑄖𑄴𑄮 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄎𑄧𑄝𑄝𑄴 𑄜𑄨𑄢𑄬𑄣𑄧𑅁 𑄖𑄬 𑄇𑄧𑄣𑄧, 𑄃𑄨𑄠𑄚𑄴 𑄇𑄨 𑄃𑄢𑄴 𑄘𑄋𑄧𑄢𑄴 𑄇𑄟𑄴𑅁 𑄃𑄬𑄙𑄧𑄇𑄴𑄇𑄚𑄨 𑄘𑄋𑄧𑄢𑄴 𑄘𑄋𑄧𑄢𑄴 𑄇𑄟𑄴 𑄥𑄨𑄢𑄬𑄭
𑄃𑄬𑄣𑄪𑄁𑄉𑄰𑄱, 𑄃 𑄃𑄬 𑄌𑄨𑄉𑄮𑄚𑄴 𑄇𑄟𑄚𑄴 𑄉𑄧𑄢𑄧𑄘𑄬 𑄇𑄨! 𑄢𑄨𑄚𑄨 𑄌𑄬𑄭 𑄗𑄇𑄴 𑄥𑄣𑄬𑄚𑄴, 𑄃𑄨𑄇𑄴𑄨𑄚𑄬 𑄇𑄪𑄉𑄪𑄢𑄴𑄝𑄮𑄢𑄴 𑄣𑄬𑄎𑄴𑄌𑄚𑄴 𑄟𑄭𑄪 𑄃𑄪𑄎𑄪 𑄉𑄧𑄢𑄨 𑄘𑄨𑄟𑄴𑅁
𑄟𑄳𑄦𑄖𑄴𑄧𑄢𑄴 𑄃𑄬 𑄇𑄟𑄚𑄴 𑄉𑄧𑄢𑄨 𑄜𑄪𑄢𑄬𑄣𑄬 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄟𑄧𑄢𑄬 𑄎𑄪𑄘𑄮 𑄃𑄬𑄇𑄴𑄇𑄚𑄴 𑄇𑄟𑄴 𑄘𑄨 𑄛𑄬𑄝𑄬𑅁 𑄇𑄟𑄴 𑄘𑄨 𑄚𑄧 𑄛𑄢𑄨𑄣𑄬 𑄖𑄧𑄢𑄬 𑄉𑄧𑄖𑄴𑄧𑄚
𑄟𑄧𑄎𑄧𑄢𑄨 𑄘𑄨 𑄛𑄬𑄘 𑄥𑄧𑄟𑄬𑄖𑄴 𑄉𑄨𑄣𑄨𑄟𑄴𑅁 𑄃𑄬 𑄇𑄧𑄙𑄚𑄨 𑄃𑄬𑄇𑄴 𑄚𑄨𑄏𑄬𑄎𑄬 𑄇𑄰𑄱 𑄟𑄧𑄖𑄴𑄧𑄚𑄴 𑄞𑄪𑄖𑄴𑄮 𑄇𑄪𑄉𑄪𑄢𑄮 𑄣𑄬𑄎𑄴 𑄃𑄪𑄎𑄪 𑄉𑄧𑄢𑄚 𑄇𑄟𑄧𑄖𑄴 𑄣𑄉𑄨 𑄉𑄬𑄣𑄧𑅁
𑄞𑄪𑄖𑄴𑄮 𑄛𑄧𑄖𑄴𑄗𑄧𑄟𑄬 𑄦𑄘𑄬𑄘𑄨 𑄇𑄪𑄉𑄪𑄢𑄴𑄝𑄮 𑄣𑄬𑄎𑄴𑄌𑄚𑄴 𑄑𑄚𑄨𑄚𑄬𑄭 𑄃𑄪𑄎𑄪 𑄉𑄧𑄢𑄨 𑄘𑄨𑄝𑄢𑄴 𑄌𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄇𑄪𑄉𑄪𑄢𑄮 𑄣𑄬𑄎𑄴 𑄞𑄨𑄣𑄨 𑄇𑄧𑄙𑅁 𑄑𑄚𑄨𑄚𑄬𑄭
𑄈𑄚𑄧𑄇𑄴𑄧𑄚𑄴 𑄃𑄪𑄎𑄪 𑄉𑄧𑄢𑄨 𑄘𑄨𑄣𑄬-𑄃𑄮 𑄦𑄘𑄧𑄖𑄴𑄪𑄚𑄴 𑄃𑄨𑄢𑄨 𑄘𑄨𑄣𑄬𑄭 𑄣𑄬𑄎𑄴𑄌𑄚𑄴 𑄃𑄉𑄧 𑄥𑄚𑄳𑄠 𑄉𑄧𑄢𑄨 𑄝𑄬𑄋 𑄦𑄰𑄱 𑄡𑄠𑄴𑅁 𑄞𑄪𑄖𑄴𑄮 𑄝𑄢𑄴 𑄝𑄢𑄴 𑄌𑄬𑄣𑄧𑅁 𑄥𑄬𑄭
𑄃𑄬𑄉𑄰𑄱 𑄃𑄧𑄝𑄧𑄌𑄴𑄗𑅁 𑄣𑄬𑄎𑄴𑄌𑄚𑄴 𑄑𑄚𑄨𑄑𑄪𑄚𑄨 𑄃𑄪𑄎𑄪 𑄉𑄧𑄢𑄨 𑄘𑄨𑄣𑄬 𑄦𑄘𑄧𑄖𑄴𑄪𑄚𑄴 𑄃𑄨𑄢𑄨 𑄘𑄨𑄣𑄬 𑄃𑄉𑄧 𑄥𑄚𑄳𑄠 𑄝𑄬𑄋 𑄦𑄰𑄱 𑄡𑄠𑄴𑅁</p>

<p>𑄞𑄪𑄖𑄴𑄮 𑄝𑄢𑄴 𑄝𑄢𑄴 𑄌𑄬𑄣𑄧𑅁 𑄥𑄬𑄭 𑄃𑄬𑄉𑄰𑄱 𑄜𑄧𑄣𑄜𑄧𑄣𑄴𑅁 𑄇𑄪𑄉𑄪𑄢𑄴𑄝𑄮𑄢𑄴 𑄣𑄬𑄎𑄴𑄌𑄚𑄴 𑄦𑄧𑄘𑄁𑄥𑄨𑄇𑄴 𑄃𑄪𑄎𑄪 𑄚𑄧 𑄦𑄧𑄠𑄴𑅁 𑄡𑄬𑄘𑄧𑄇𑄴𑄧𑄚𑄴 𑄑𑄚𑄨 𑄑𑄚𑄨 𑄙𑄧𑄢𑄨
𑄗𑄬𑄝𑄧, 𑄥𑄬𑄙𑄧𑄇𑄴𑄧𑄚𑄴 𑄃𑄪𑄎𑄪𑅁 𑄃 𑄦𑄘𑄧𑄖𑄴𑄪𑄚𑄴 𑄃𑄨𑄢𑄨 𑄘𑄨𑄣𑄬 𑄃𑄉𑄧 𑄥𑄚𑄳𑄠 𑄝𑄬𑄋—𑄦𑄧𑄘𑄬𑄦𑄧𑄖𑄴𑅁 𑄞𑄪𑄖𑄴𑄮 𑄝𑄢𑄴 𑄝𑄢𑄴 𑄌𑄬𑄌𑄴𑄑 𑄉𑄧𑄢𑄨 𑄌𑄬𑄣𑄧𑅁 𑄉𑄧𑄚
𑄛𑄧𑄢 𑄚𑄬𑄭𑅁 𑄟𑄳𑄦𑄖𑄴𑄧𑄢𑄴 𑄡𑄬𑄭 𑄝𑄬𑄋, 𑄥𑄬𑄭 𑄝𑄬𑄋𑅁 𑄞𑄪𑄖𑄴𑄮 𑄞𑄝𑄨𑄣𑄮 𑄣𑄬𑄎𑄴𑄌𑄚𑄧𑄢𑄬 𑄘𑄧𑄢𑄨𑄣𑄰𑄱 𑄖𑄨𑄁 𑄖𑄨𑄁𑄋𑄬 𑄉𑄧𑄢𑄨 𑄞𑄣𑄧𑄇𑄴𑄧𑄚𑄴 𑄥𑄧𑄁 𑄑𑄚 𑄘𑄨 𑄗𑄧𑄣𑄬 𑄞𑄧
𑄦𑄧𑄣𑄬 𑄃𑄪𑄎𑄪 𑄦𑄧𑄝𑄧𑅁 𑄖𑄬 𑄃𑄬𑄇𑄴𑄇𑄚𑄴 𑄣𑄟𑄴𑄝 𑄘𑄧𑄢𑄨𑄣𑄰𑄱 𑄣𑄬𑄎𑄴𑄌𑄚𑄴 𑄊𑄧𑄢𑄧𑄢𑄴 𑄗𑄧𑄝𑄉𑄧𑄖𑄴 𑄝𑄚𑄨 𑄗𑄧𑄣𑄧 𑄞𑄣𑄧𑄇𑄴𑄧𑄚𑄴 𑄥𑄧𑄁𑅁 𑄎𑄬𑄢𑄬𑄘𑄨 𑄃𑄨𑄢𑄨 𑄘𑄨 𑄌𑄬𑄣𑄧𑅁
𑄟𑄳𑄦𑄖𑄴𑄧𑄢𑄴 𑄥𑄬𑄭 𑄃𑄬𑄉𑄰𑄱 𑄜𑄧𑄣𑄜𑄧𑄣𑄴𑅁 𑄣𑄬𑄎𑄴𑄌𑄚𑄴 𑄒𑄨𑄇𑄴 𑄃𑄉𑄧𑄥𑄚𑄳𑄠 𑄉𑄧𑄢𑄨 𑄝𑄮𑄘𑄨 𑄉𑄬𑄣𑄧𑅁 </p>

<p>𑄞𑄪𑄖𑄴𑄮 𑄃𑄟𑄧𑄉𑄧 𑄃𑄪𑄉𑄪𑄢𑄬 𑄌𑄮𑄘𑄪 𑄦𑄰𑄱 𑄉𑄬𑄣𑄧𑅁 𑄖𑄢𑄴 𑄃𑄨𑄟𑄬 𑄈𑄬𑄝𑄢𑄴 𑄃𑄧𑄇𑄴𑄖𑄧 𑄦𑄧𑄣𑄧𑅁 𑄃𑄨𑄠𑄚𑄴 𑄇𑄬𑄏𑄚𑄴 𑄇𑄟𑄴! 𑄇𑄧𑄚𑄧 𑄥𑄪𑄢𑄪𑄘𑄬 𑄣𑄬𑄎𑄴𑄌𑄚𑄴
𑄃𑄪𑄎𑄪 𑄉𑄧𑄢 𑄚𑄧 𑄡𑄠𑄴𑅁 𑄖𑄬 𑄖𑄧𑄝𑄴𑄞𑄧 𑄦𑄰𑄱 𑄇𑄧𑄟𑄧𑄢𑄧𑄖𑄴 𑄦𑄖𑄴 𑄘𑄨 𑄞𑄣𑄧𑄇𑄴𑄧𑄚𑄴 𑄞𑄝𑄨𑄣𑄮𑅁 𑄎𑄬𑄢𑄬𑄚𑄴𑄘𑄨 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄚𑄳𑄦𑄨𑄉𑄨𑄣𑄬𑄣𑄧𑅁 𑄖𑄬 𑄃𑄬𑄇𑄴𑄮
𑄌𑄪𑄟𑄮 𑄛𑄝𑄴 𑄇𑄝𑄨 𑄃𑄚𑄨𑄣𑄧𑄉𑄰𑄱𑅁 𑄌𑄪𑄟𑄮𑄝𑄮𑄖𑄴 𑄖𑄬 𑄇𑄪𑄉𑄪𑄢𑄴𑄝𑄮 𑄣𑄬𑄎𑄴𑄌𑄚𑄴 𑄞𑄮𑄢𑄬𑄭 𑄘𑄨𑄣𑄮𑄉𑄨𑅁 𑄦𑄎𑄧𑄁 𑄦𑄎𑄧𑄁 𑄟𑄪 𑄉𑄧𑄢𑄨 𑄟𑄚𑄪𑄌𑄴𑄮𑄢𑄬 𑄖𑄬 𑄇𑄧𑄣𑄧,
𑄃𑄬𑄝𑄢𑄧𑄖𑄴 𑄇𑄪𑄉𑄪𑄢𑄴𑄝𑄮 𑄣𑄬𑄎𑄴𑄌𑄚𑄴 𑄃𑄪𑄎𑄪 𑄚𑄧 𑄦𑄰𑄱 𑄇𑄪𑄙𑄪 𑄡𑄬𑄝𑄧? 𑄖 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄟𑄚𑄪𑄌𑄴𑄮 𑄃𑄬𑄖𑄴𑄪𑄇𑄴 𑄟𑄪 𑄌𑄨𑄟𑄬𑄭 𑄌𑄨𑄟𑄬𑄭 𑄦𑄎𑄨𑄣𑄮𑅁</p>

<p>𑄇𑄪𑄉𑄪𑄢𑄴𑄝𑄮 𑄣𑄬𑄎𑄴𑄌𑄚𑄴 𑄃𑄬𑄇𑄴 𑄢𑄬𑄖𑄴 𑄃𑄬𑄇𑄴 𑄘𑄨𑄚𑄴 𑄥𑄧𑄁 𑄌𑄪𑄟𑄮 𑄛𑄝𑄧𑄑𑄴 𑄞𑄮𑄢𑄬𑄭𑄠𑄬 𑄉𑄧𑄢𑄨 𑄗𑄮 𑄦𑄧𑄣𑄧𑅁 𑄎𑄬𑄢𑄬𑄘𑄨 𑄞𑄪𑄖𑄴𑄮 𑄣𑄬𑄎𑄴𑄌𑄚𑄧𑄖𑄴𑄪𑄚𑄴 𑄌𑄪𑄟𑄮𑄝𑄮
𑄈𑄪𑄣𑄨 𑄘𑄨𑄣𑄮𑅁 𑄟𑄳𑄦𑄖𑄴𑄧𑄢𑄴 𑄥𑄬𑄭 𑄃𑄬𑄉𑄰𑄱 𑄜𑄧𑄣𑄜𑄧𑄣𑄴𑅁 𑄈𑄪𑄣𑄨𑄘𑄨 𑄟𑄧𑄖𑄴𑄧𑄚𑄴 𑄇𑄪𑄉𑄪𑄢𑄴𑄝𑄮 𑄣𑄬𑄎𑄴𑄌𑄚𑄴 𑄒𑄨𑄇𑄴 𑄃𑄉𑄧 𑄥𑄚𑄳𑄠 𑄦𑄧𑄘𑄬 𑄦𑄧𑄖𑄴 𑄝𑄬𑄋 𑄦𑄰𑄱
𑄉𑄬𑄣𑄧𑅁</p>

<p>𑄞𑄪𑄖𑄴𑄮 𑄘𑄨𑄇𑄴 𑄇𑄝𑄪𑄣𑄮 𑄦𑄰𑄱 𑄃𑄪𑄘𑄨𑄣𑄮𑅁 𑄃𑄨𑄠𑄚𑄴 𑄘𑄧 𑄗𑄬𑄉 𑄃𑄪𑄉𑄪𑄢𑄬 𑄝𑄧𑄢𑄴𑄇𑄧𑄣𑄴𑅁 𑄖 𑄇𑄨𑄠𑄬𑄉𑄚𑄴 𑄉𑄨𑄢𑄴𑄉𑄨𑄢𑄬𑄭 𑄃𑄪𑄘𑄨𑄣𑄮𑅁 𑄟𑄚𑄪𑄌𑄴𑄮
𑄇𑄰𑄱𑄠𑄬𑄘𑄬—𑄌𑄬𑄌𑄴 𑄟𑄳𑄦𑄖𑄴𑄧𑄢𑄴, 𑄇𑄪𑄉𑄪𑄢𑄴𑄝𑄮 𑄣𑄬𑄎𑄴𑄌𑄚𑄴 𑄝𑄬𑄋 𑄚𑄧 𑄦𑄧𑄣𑄬 𑄖𑄭𑄪 𑄟𑄧𑄌𑄳𑄠𑄧𑄌𑄴𑅁 𑄖𑄧𑄢𑄬 𑄇𑄟𑄧𑄢𑄧𑄖𑄴 𑄛𑄬𑄘 𑄚𑄳𑄦𑄨𑄉𑄨𑄣𑄬𑄭 𑄘𑄨𑄝𑄮𑅁 𑄃𑄬 𑄇𑄧𑄙𑄚𑄴
𑄞𑄪𑄖𑄴𑄮𑄢𑄴 𑄟𑄧𑄚𑄧𑄖𑄴 𑄃𑄪𑄘𑄨𑄣𑄮𑅁 𑄖𑄬 𑄎𑄧𑄘𑄬𑄛𑄧𑄘𑄬 𑄉𑄧𑄢𑄨 𑄓𑄮𑄢𑄬𑄭 𑄃𑄪𑄘𑄨𑄣𑄮𑅁 𑄇𑄪𑄉𑄪𑄢𑄴𑄝𑄮 𑄣𑄬𑄎𑄴𑄌𑄚𑄴 𑄃𑄪𑄎𑄪 𑄉𑄧𑄢𑄨 𑄘𑄨𑄝𑄬𑄢𑄴 𑄇𑄧𑄚𑄧 𑄝𑄪𑄘𑄴𑄙𑄨 𑄃𑄢𑄴 𑄚𑄬𑄭𑅁
𑄥𑄮𑄚𑄳𑄠𑄧𑄥𑄢𑄴 𑄟𑄧𑄢𑄨𑄝𑄢𑄴 𑄎𑄪 𑄦𑄧𑄠𑄬𑄘𑄬 𑄥𑄬𑄙𑄧𑄭! 𑄞𑄪𑄖𑄴𑄮𑄢𑄴 𑄢𑄨𑄝𑄬𑄁 𑄉𑄨𑄢𑄴𑄉𑄨𑄢𑄬𑄭 𑄃𑄪𑄘𑄨𑄣𑄮𑅁 𑄃𑄨𑄇𑄴𑄨𑄚𑄬 𑄖𑄢𑄴 𑄛𑄧𑄢𑄚𑄴 𑄝𑄎𑄬𑄝𑄢𑄴 𑄌𑄨𑄘𑄬𑅁 𑄣𑄬𑄎𑄴𑄌𑄚𑄴
𑄡𑄧𑄇𑄬𑄴𑄚𑄴 𑄃𑄪𑄎𑄪 𑄚𑄧 𑄦𑄧𑄠𑄴, 𑄇𑄧𑄇𑄬𑄴 𑄎𑄚𑄨 𑄇𑄪𑄉𑄪𑄢𑄴𑄝𑄮 𑄖𑄢𑄬 𑄇𑄟𑄬𑄢𑄬𑄭 𑄛𑄬𑄘 𑄚𑄳𑄦𑄨𑄉𑄨𑄣𑄬𑄭 𑄘𑄬! 𑄃𑄬 𑄃𑄧𑄇𑄴𑄖𑄧𑄖𑄴 𑄞𑄪𑄖𑄴𑄮 𑄃𑄢𑄴 𑄇𑄨 𑄉𑄧𑄢𑄨𑄝𑄮𑅁 𑄛𑄧𑄢𑄚𑄴
𑄝𑄎𑄬𑄝𑄖𑄳𑄠𑄠𑄴 𑄥𑄨𑄖𑄴𑄪𑄚𑄴 𑄙𑄬𑄭 𑄡𑄬𑄝𑄢𑄴 𑄌𑄨𑄘𑄬 𑄉𑄧𑄢𑄨𑄣𑄮𑅁 𑄡𑄬𑄟𑄬𑄚𑄴 𑄌𑄨𑄘𑄬 𑄥𑄬𑄟𑄬𑄚𑄴 𑄇𑄟𑄴𑅁 𑄇𑄧𑄚𑄧 𑄇𑄧𑄙 𑄚𑄬𑄭, 𑄝𑄖𑄴𑄖 𑄚𑄬𑄭, 𑄞𑄪𑄖𑄴𑄮 𑄘𑄨𑄣𑄮𑄘𑄬 𑄃𑄬𑄇𑄴
𑄘𑄪𑄟𑄪𑄢𑄴, 𑄃𑄪𑄣𑄪𑄈𑄪𑄣𑄮𑄖𑄴 𑄟𑄪𑄢𑄨 𑄝𑄏𑄬 𑄥𑄧𑄁 𑄉𑄧𑄢𑄨𑅁 𑄞𑄪𑄖𑄴𑄮 𑄥𑄬𑄭 𑄡𑄬 𑄘𑄪𑄟𑄪𑄢𑄨 𑄉𑄬𑄣𑄧𑄘𑄬, 𑄞𑄪𑄣𑄬-𑄃𑄮 𑄥𑄬 𑄟𑄪𑄈𑄳𑄠 𑄃𑄢𑄴 𑄚𑄇𑄴 𑄚𑄧 𑄘𑄬𑄊𑄬𑄣𑄧𑄉𑄨𑅁
𑄝𑄪𑄢𑄮𑄝𑄪𑄢𑄨𑄠𑄬 𑄇𑄧𑄚𑄬𑄴, 𑄥𑄨𑄖𑄴𑄪𑄚𑄴 𑄙𑄧𑄢𑄨 𑄞𑄨𑄣𑄬 𑄇𑄣 𑄇𑄪𑄉𑄪𑄢𑄮𑄢𑄬 𑄃𑄬𑄏𑄧𑄥𑄧𑄁 𑄞𑄪𑄘𑄬 𑄓𑄧𑄢𑄚𑄴𑅁♦</p>

<h2>𑄞𑄧𑄇𑄴𑄌𑄚𑄴𑄘𑄳𑄠 𑄘𑄬𑄏𑄧𑄖𑄴 𑄝𑄪𑄘𑄴𑄙𑄨𑄘𑄩𑄛𑄴</h2>

<p>𑄃𑄬𑄖𑄬𑄴 𑄢𑄋𑄳𑄠𑄣𑄰𑄱 𑄇𑄣𑄳𑄠𑅁 𑄖𑄢 𑄘𑄨 𑄝𑄧𑄚𑄴𑄙𑄪𑅁 𑄃𑄬𑄇𑄴𑄘𑄨𑄚𑄴 𑄖𑄢 𑄘𑄨 𑄝𑄧𑄚𑄴𑄙𑄪𑄠𑄬 𑄘𑄬𑄌𑄴 𑄞𑄧𑄋𑄚𑄖𑄴 𑄚𑄳𑄦𑄨𑄉𑄨𑄣𑄴𑄣𑄇𑄴𑅁 𑄚𑄚𑄚𑄴 𑄎𑄉,
𑄚𑄚𑄚𑄴 𑄝𑄟𑄴 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄃𑄬𑄇𑄴𑄥𑄧𑄟𑄧𑄠𑄴 𑄖𑄢 𑄚𑄪𑄃𑄮 𑄃𑄬𑄇𑄴 𑄢𑄬𑄎𑄳𑄠𑄧𑄖𑄴 𑄣𑄪𑄋𑄨𑄣𑄇𑄴𑄇𑄰𑄱𑅁 𑄟𑄚𑄳𑄠𑄧𑄖𑄴𑄪𑄖𑄴 𑄛𑄪𑄎𑄮𑄢𑄴 𑄉𑄧𑄢𑄨 𑄖𑄢 𑄎𑄚𑄨𑄣𑄇𑄴—𑄃𑄬
𑄢𑄬𑄎𑄳𑄠𑄧𑄢𑄴 𑄚𑄋𑄚𑄴 𑄦𑄧𑄣𑄧𑄘𑄬 𑄞𑄧𑄇𑄴𑄌𑄚𑄴𑄘𑄬 𑄢𑄎𑄢𑄴 𑄘𑄬𑄌𑄴𑅁 𑄍𑄧𑄢𑄠𑄴, 𑄉𑄋𑄬, 𑄟𑄪𑄢𑄰𑄱, 𑄇𑄧𑄣𑄧𑄉𑄬 𑄢𑄬𑄎𑄳𑄠𑄧𑄉𑄚𑄴 𑄢𑄨𑄚𑄨 𑄌𑄘𑄬 𑄘𑄮𑄣𑄴𑅁 𑄟𑄳𑄦𑄖𑄴𑄧𑄢𑄴
𑄖𑄢 𑄘𑄬𑄣𑄇𑄬𑄴, 𑄃𑄬 𑄢𑄬𑄎𑄳𑄠𑄧𑄖𑄴 𑄣𑄘𑄛𑄘𑄢𑄴 𑄎𑄬 𑄘𑄧𑄢𑄴, 𑄦𑄬𑄢 𑄟𑄏𑄧𑄢𑄴 𑄥𑄬𑄭 𑄘𑄧𑄢𑄴𑅁 𑄥𑄨𑄘𑄮𑄣𑄴 𑄃 𑄝𑄬𑄢𑄴𑄟 𑄥𑄪𑄉𑄪𑄚𑄨𑄢𑄴 𑄡𑄬𑄭 𑄘𑄧𑄢𑄴, 𑄖𑄬𑄣𑄴 𑄊𑄨
𑄃 𑄘𑄰𑄱 𑄘𑄪𑄙𑄮𑄢𑄴 𑄥𑄬𑄭 𑄘𑄧𑄢𑄴𑅁 𑄖𑄢 𑄃𑄟𑄳𑄦𑄧𑄇𑄴 𑄦𑄧𑄣𑄇𑄴, 𑄃𑄬𑄏𑄚𑄴 𑄢𑄬𑄎𑄳𑄠𑄧𑄖𑄴 𑄣𑄪𑄋𑄨𑄚𑄬𑄭 𑄇𑄧𑄚𑄴𑄚 𑄣𑄘𑄛𑄘𑄣𑄰𑄱 𑄞𑄖𑄴 𑄈𑄬𑄝𑄧? 𑄥𑄨𑄠𑄬𑄚𑄬 𑄖𑄢
𑄟𑄧𑄚𑄧 𑄈𑄪𑄎𑄨𑄠𑄬 𑄝𑄚 𑄥𑄮𑄘𑄳𑄠 𑄖𑄮𑄚𑄴 𑄘𑄨𑄚𑄬𑄭 𑄞𑄖𑄴 𑄈 𑄙𑄧𑄢𑄨𑄣𑄇𑄴𑅁 𑄃𑄬𑄉𑄧𑄎 𑄟𑄮𑄎𑄧𑄣𑄬𑄭 𑄈𑄘𑄬 𑄈𑄘𑄬 𑄖𑄢 𑄘𑄳𑄠𑄧𑄎𑄧𑄚𑄬 𑄇𑄧𑄠𑄬𑄇𑄴𑄘𑄨𑄚𑄬
𑄣𑄨𑄇𑄴𑄣𑄨𑄇𑄳𑄠𑄖𑄴𑄪𑄚𑄴 𑄛𑄮𑄇𑄴𑄖 𑄛𑄮𑄇𑄴𑄖 𑄦𑄰𑄱 𑄃𑄪𑄘𑄨𑄣𑄇𑄴𑅁</p>

<p>𑄃𑄬𑄇𑄴𑄘𑄨𑄚𑄳𑄠 𑄢𑄋𑄳𑄠 𑄇𑄣𑄳𑄠𑄢𑄬 𑄓𑄉𑄨 𑄇𑄧𑄠𑄴𑄘𑄬—𑄝𑄧𑄚𑄴𑄙𑄪, 𑄃𑄬 𑄢𑄬𑄎𑄳𑄠𑄧𑄖𑄴 𑄃𑄢𑄴 𑄚𑄧 𑄗𑄬𑄝𑄧𑄁𑄉𑄬𑅁 𑄃𑄬𑄥𑄚𑄴 𑄝𑄬𑄃𑄨𑄚𑄴𑄎𑄬𑄝𑄨 𑄢𑄬𑄎𑄳𑄠𑄧𑄖𑄴
𑄃𑄬𑄊𑄟𑄢𑄴 𑄉𑄧𑄢𑄨 𑄗𑄚 𑄉𑄧𑄟𑄴 𑄚𑄧𑄠𑄴𑅁 𑄥𑄪𑄊𑄬 𑄗𑄇𑄬𑄴 𑄗𑄇𑄬𑄴 𑄝𑄬𑄚𑄟 𑄝𑄨𑄛𑄧𑄘𑄴 𑄃𑄛𑄧𑄘𑄴 𑄊𑄮𑄚𑄬𑄭 𑄃𑄬𑄭 𑄛𑄢𑄬, 𑄥𑄨𑄠𑄬𑄚𑄬 𑄃𑄭 𑄗𑄉𑄧𑄖𑄬𑄴 𑄃𑄬 𑄢𑄬𑄎𑄳𑄠𑄧𑄖𑄴𑄪𑄚𑄴
𑄘𑄫𑄢𑄮𑄖𑄴 𑄡𑄬𑄭𑄉𑄰𑄱𑅁 𑄇𑄣𑄳𑄠 𑄇𑄧𑄠𑄴𑄘𑄬—𑄝𑄧𑄚𑄴𑄙𑄪, 𑄖𑄭𑄪 𑄇𑄨 𑄇𑄧𑄙 𑄇𑄧𑄌𑄴𑄍𑄬? 𑄃𑄬𑄥𑄚𑄴 𑄥𑄪𑄊𑄮 𑄢𑄬𑄎𑄳𑄠𑄧 𑄍𑄢𑄨𑄚𑄬𑄭 𑄖𑄭𑄪 𑄇𑄪𑄙𑄪 𑄡𑄬𑄘𑄬 𑄌𑄌𑄴? 𑄖𑄭𑄪 𑄉𑄬𑄣𑄬𑄉𑄰𑄱
𑄡, 𑄟𑄭𑄪 𑄟𑄳𑄦𑄖𑄴𑄧𑄢𑄴 𑄡𑄬𑄘𑄪𑄁 𑄚𑄧𑄠𑄴𑅁 𑄢𑄋𑄳𑄠 𑄇𑄣𑄳𑄠𑄢𑄬 𑄚𑄚𑄚𑄴 𑄇𑄧𑄙 𑄇𑄰𑄱 𑄝𑄪𑄏𑄬𑄝𑄢𑄴 𑄌𑄬𑄣𑄧𑅁 𑄇𑄧𑄚𑄧 𑄟𑄧𑄘𑄬 𑄇𑄣𑄳𑄠 𑄡𑄬𑄝𑄢𑄴𑄣𑄰𑄱 𑄢𑄎𑄨 𑄚𑄧
𑄦𑄧𑄣𑄬 𑄎𑄬𑄢𑄬𑄘𑄨 𑄢𑄋𑄳𑄠 𑄥𑄬𑄌𑄴𑄟𑄬𑄌𑄴 𑄇𑄧𑄣𑄧, 𑄝𑄧𑄚𑄴𑄙𑄪, 𑄥𑄣𑄬𑄚𑄴 𑄖𑄭𑄪 𑄗𑄇𑄴, 𑄟𑄭𑄪 𑄡𑄁𑅁 𑄟𑄳𑄦𑄖𑄴𑄧𑄢𑄴 𑄃𑄬𑄇𑄴𑄇𑄚𑄴 𑄇𑄧𑄙 𑄦𑄨𑄘𑄮𑄖𑄴 𑄢𑄊𑄬𑄌𑄴, 𑄇𑄧𑄚𑄧
𑄘𑄨𑄚𑄴 𑄇𑄧𑄚𑄧 𑄝𑄨𑄛𑄧𑄘𑄴 𑄃𑄛𑄧𑄘𑄴 𑄊𑄮𑄚𑄬𑄭 𑄃𑄬𑄣𑄬 𑄟𑄧𑄢𑄬 𑄃𑄬𑄖𑄴𑄪𑄇𑄴 𑄈𑄧𑄝𑄧𑄢𑄴 𑄘𑄨𑄝𑄬𑅁 𑄟𑄭𑄪 𑄖𑄧𑄢𑄬 𑄝𑄎𑄬𑄝𑄢𑄴 𑄌𑄬𑄟𑄴𑅁 𑄃𑄬 𑄇𑄧𑄙𑄚𑄴 𑄇𑄰𑄱 𑄢𑄋𑄳𑄠 𑄥𑄬𑄭
𑄢𑄬𑄎𑄳𑄠𑄧𑄖𑄴𑄪𑄚𑄴 𑄉𑄬𑄣𑄧𑄉𑄰𑄱𑅁 𑄃 𑄇𑄣𑄳𑄠 𑄟𑄧𑄚𑄧 𑄈𑄪𑄎𑄨𑄠𑄬 𑄦𑄬𑄢 𑄟𑄌𑄴, 𑄥𑄮𑄘𑄳𑄠 𑄖𑄮𑄚𑄴𑄛𑄖𑄴 𑄈𑄬𑄝𑄢𑄴 𑄣𑄪𑄞𑄬 𑄥𑄬 𑄢𑄬𑄎𑄳𑄠𑄧𑄖𑄴 𑄢𑄧𑄣𑄧𑅁</p>

<p>𑄃𑄬 𑄢𑄬𑄎𑄳𑄠𑄧𑄢𑄴 𑄞𑄧𑄇𑄴𑄌𑄚𑄴𑄘𑄳𑄠 𑄢𑄎𑄖𑄴𑄪𑄚𑄴 𑄃𑄬𑄇𑄴𑄮 𑄟𑄧𑄚𑄴𑄖𑄳𑄢𑄨 𑄃𑄊𑄬𑅁 𑄖 𑄚𑄋𑄚𑄴 𑄦𑄧𑄣𑄧𑄘𑄬 𑄝𑄪𑄘𑄴𑄙𑄨𑄘𑄩𑄛𑄴𑅁 𑄖 𑄟𑄙𑄝𑄮𑄖𑄴 𑄃𑄬𑄙𑄧𑄇𑄴 𑄝𑄪𑄘𑄴𑄙𑄨
𑄥𑄮𑄟𑄬𑄭 𑄃𑄊𑄬𑄘𑄬, 𑄥𑄨𑄠𑄬𑄚𑄬 𑄖𑄬 𑄘𑄨𑄚𑄬𑄢𑄬𑄘𑄬 𑄃𑄧𑄚𑄴𑄏𑄪𑄢𑄴 𑄖𑄪𑄣𑄮 𑄙𑄨𑄝𑄬 𑄘𑄨 𑄗𑄠𑄴, 𑄃𑄘𑄬𑄈𑄳𑄠 𑄚𑄨 𑄇𑄧𑄚𑄧 𑄝𑄪𑄘𑄴𑄙𑄨𑄉𑄚𑄨 𑄚𑄳𑄦𑄨𑄉𑄨𑄣𑄨 𑄡𑄠𑄴𑅁 𑄢𑄬𑄎𑄳𑄠𑄧𑄖𑄴
𑄇𑄧𑄚𑄧 𑄇𑄨𑄌𑄴𑄪 𑄦𑄧𑄣𑄬 𑄟𑄧𑄚𑄴𑄖𑄳𑄢𑄨𑄢𑄴 𑄓𑄇𑄴 𑄛𑄧𑄢𑄬 𑄇𑄨 𑄦𑄧𑄠𑄴𑄠𑄬 𑄇𑄧𑄝𑄖𑄳𑄠𑄠𑄴𑅁 𑄖𑄢𑄴 𑄝𑄬𑄉𑄨𑄘𑄮 𑄝𑄪𑄘𑄴𑄙𑄨𑄖𑄴𑄪𑄚𑄴 𑄃𑄬𑄇𑄴𑄇𑄚𑄴 𑄦𑄧𑄣𑄧𑄘𑄬
𑄃𑄬𑄙𑄮𑄇𑄳𑄠𑄚𑄴—𑄃𑄬𑄇𑄴𑄘𑄨𑄚𑄳𑄠 𑄞𑄨𑄣𑄬 𑄃𑄬𑄇𑄴𑄎𑄧𑄚𑄧 𑄊𑄧𑄢𑄧𑄖𑄴 𑄥𑄨𑄚𑄴𑄨 𑄛𑄪𑄎𑄮 𑄉𑄧𑄖𑄴𑄧𑄚𑄴𑅁 𑄥𑄨𑄚𑄴𑄨 𑄈𑄬𑄝𑄖𑄳𑄠𑄠𑄴 𑄊𑄧𑄢𑄚𑄧𑄖𑄴 𑄥𑄭𑄧𑄥𑄉𑄮𑄌𑄳𑄠 𑄟𑄚𑄪𑄌𑄴 𑄗𑄪𑄝𑄮
𑄦𑄧𑄠𑄴𑄠𑄮𑄚𑄴𑄘𑄨𑅁 𑄝𑄬𑄉𑄬 𑄎𑄉 𑄎𑄪𑄢𑄨 𑄎𑄪𑄢𑄨 𑄝𑄧𑄌𑄳𑄠𑄧𑄚𑄴𑅁 𑄃𑄬𑄇𑄴𑄎𑄧𑄚𑄬 𑄃𑄢𑄨 𑄟𑄈𑄳𑄠 𑄎𑄉 𑄚𑄧 𑄛𑄬𑄭 𑄃𑄬𑄇𑄴𑄮 𑄖𑄪𑄣𑄨 𑄈𑄟𑄴 𑄟𑄪𑄎𑄪𑄋𑄬 𑄉𑄧𑄢𑄨 𑄝𑄧𑄍𑄳𑄠𑄉𑄨𑅁
𑄥𑄨𑄚𑄴𑄨 𑄞𑄉𑄴 𑄉𑄧𑄢𑄨 𑄘𑄨𑄝𑄢𑄴 𑄃𑄧𑄇𑄴𑄖𑄧𑄖𑄴 𑄝𑄬𑄊𑄬 𑄡𑄧𑄇𑄬𑄴𑄚𑄴 𑄦𑄖𑄴 𑄛𑄘𑄨 𑄥𑄨𑄚𑄴𑄨 𑄣𑄧𑄘𑄧𑄚𑄴, 𑄖𑄬-𑄃𑄮 𑄖𑄧𑄢𑄖𑄋𑄧𑄢𑄨 𑄖𑄪𑄣𑄨 𑄈𑄟𑄴 𑄝𑄪𑄉𑄮𑄖𑄴 𑄉𑄧𑄢𑄨
𑄥𑄨𑄚𑄴𑄨𑄠𑄚𑄴 𑄙𑄧𑄢𑄨𑄣𑄮𑅁 𑄈𑄬𑄝𑄢𑄴 𑄃𑄧𑄇𑄴𑄖𑄧𑄖𑄴 𑄦𑄧𑄣𑄧 𑄝𑄨𑄛𑄧𑄘𑄴! 𑄇𑄨𑄋𑄨𑄢𑄨 𑄥𑄨𑄚𑄴𑄨 𑄈𑄬𑄝𑄧? 𑄥𑄨𑄠𑄬𑄚𑄬 𑄓𑄇𑄴 𑄛𑄧𑄣𑄴𑄧 𑄝𑄪𑄘𑄴𑄙𑄨𑄘𑄩𑄛𑄴 𑄟𑄧𑄚𑄴𑄖𑄳𑄢𑄨𑄢𑄴𑅁 𑄟𑄧𑄚𑄴𑄖𑄳𑄢𑄨
𑄃𑄬𑄚𑄬𑄭 𑄚𑄇𑄴 𑄇𑄚𑄧𑄢𑄴 𑄙𑄨𑄝𑄬 𑄈𑄪𑄣𑄨 𑄈𑄚𑄧𑄇𑄴𑄧𑄚𑄴 𑄞𑄝𑄨𑄌𑄨𑄚𑄴𑄘𑄨 𑄖𑄬 𑄇𑄧𑄣𑄧, 𑄥𑄨𑄚𑄴𑄨 𑄈𑄬𑄝𑄢𑄴 𑄦𑄧𑄣𑄬 𑄚𑄧𑄠𑄴 𑄟𑄚𑄪𑄌𑄴𑄮𑄢𑄴 𑄃𑄬𑄇𑄴𑄇𑄚𑄴 𑄦𑄖𑄴 𑄇𑄝
𑄛𑄧𑄢𑄨𑄝𑄮, 𑄚𑄧𑄣𑄬𑄚𑄴 𑄖𑄪𑄣𑄨 𑄈𑄟𑄴𑄮 𑄈𑄪𑄠𑄬𑄭 𑄘𑄳𑄠 𑄛𑄧𑄢𑄨𑄝𑄮𑅁 𑄝𑄬𑄉𑄬 𑄞𑄝𑄨𑄣𑄇𑄴—𑄌𑄨𑄖𑄴 𑄛𑄪𑄢𑄬 𑄛𑄢, 𑄇𑄨𑄋𑄨𑄢𑄨 𑄦𑄖𑄴 𑄃𑄬𑄇𑄴𑄇𑄚𑄴 𑄇𑄝𑄨 𑄘𑄨𑄝𑄮𑅁
𑄥𑄨𑄠𑄬𑄚𑄬 𑄖𑄢 𑄖𑄪𑄣𑄨 𑄇𑄝𑄨 𑄖𑄪𑄣𑄨 𑄈𑄟𑄴𑄮 𑄈𑄮𑄠𑄬𑄭 𑄘𑄨𑄣𑄇𑄴𑅁 𑄃𑄬 𑄊𑄧𑄘𑄧𑄚𑄚𑄴 𑄘𑄬𑄭 𑄢𑄎𑄠𑄴 𑄦𑄪𑄉𑄪𑄟𑄴 𑄘𑄨𑄣𑄮—𑄃𑄬𑄌𑄳𑄠𑄖𑄴𑄪𑄚𑄴 𑄙𑄧𑄢𑄨 𑄃𑄬𑄢𑄬𑄎𑄳𑄠𑄧𑄢𑄴
𑄇𑄨𑄃𑄮𑄎𑄧𑄚𑄬 𑄊𑄧𑄢𑄴 𑄖𑄪𑄣𑄮𑄘𑄬 𑄖𑄪𑄣𑄨 𑄈𑄟𑄴 𑄘𑄨 𑄚𑄧 𑄛𑄬𑄝𑄇𑄴𑅁 𑄢𑄬𑄎𑄳𑄠𑄧𑄢𑄴 𑄝𑄬𑄉𑄬 𑄝𑄪𑄘𑄴𑄙𑄨𑄘𑄨𑄛𑄮𑄢𑄴 𑄝𑄪𑄘𑄴𑄙𑄨𑄢𑄴 𑄝𑄃𑄨𑄚𑄨 𑄉𑄧𑄢𑄨𑄣𑄇𑄴𑅁</p>

<p>𑄇𑄧𑄠𑄬𑄇𑄴𑄘𑄨𑄚𑄴 𑄎𑄬𑄢𑄬 𑄢𑄬𑄎𑄳𑄠𑄧𑄖𑄴 𑄃𑄢𑄧𑄇𑄴𑄇𑄚𑄴 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄊𑄧𑄘𑄧𑄚 𑄊𑄧𑄘𑄨𑄣𑄮𑅁 𑄃𑄬𑄇𑄴𑄘𑄨𑄚𑄳𑄠 𑄟𑄧𑄙𑄳𑄠𑄧𑄢𑄬𑄘𑄮𑄖𑄴 𑄇𑄪𑄖𑄴𑄪𑄚𑄴 𑄃𑄬𑄇𑄴𑄮 𑄦𑄬𑄖𑄴 𑄃𑄬
𑄃𑄘𑄟𑄧𑄢𑄴 𑄥𑄬𑄢𑄬𑄚𑄴𑄘𑄨 𑄦𑄘𑄨 𑄡𑄬𑄭𑄠𑄬𑄉𑄰𑄱𑅁 𑄇𑄨𑄃𑄮𑄎𑄧𑄚𑄬 𑄦𑄬𑄖𑄴𑄮 𑄚𑄧 𑄘𑄬𑄊𑄧𑄚𑄴𑅁 𑄥𑄨𑄠𑄬𑄚𑄬 𑄝𑄬𑄚𑄳𑄠 𑄊𑄪𑄟𑄮𑄖𑄴𑄪𑄚𑄴 𑄃𑄪𑄘𑄨𑄚𑄬𑄭 𑄝𑄬𑄉𑄬 𑄖𑄧𑄝𑄴𑄞𑄧𑅁 𑄦𑄬𑄖𑄴𑄮 𑄡𑄨𑄚𑄴𑄘𑄨
𑄛𑄬𑄇𑄴 𑄎𑄉𑄘𑄨 𑄦𑄘𑄨 𑄡𑄬𑄭𑄠𑄬, 𑄥𑄨𑄚𑄴𑄘𑄨 𑄉𑄖𑄴 𑄉𑄖𑄴 𑄦𑄧𑄠𑄴𑄠𑄬𑅁 𑄃𑄘𑄟𑄳𑄠𑄉𑄪𑄚𑄬 𑄃𑄬 𑄃𑄉𑄬𑄚𑄴𑄘𑄨 𑄦𑄬𑄖𑄴 𑄚𑄧 𑄘𑄬𑄊𑄧𑄚𑄴𑅁 𑄥𑄨𑄠𑄬𑄚𑄬 𑄇𑄨𑄋𑄨𑄢𑄨 𑄃𑄬
𑄉𑄖𑄴𑄪𑄚𑄴 𑄦𑄧𑄣𑄇𑄴, 𑄖𑄢 𑄞𑄝𑄨𑄚𑄬𑄭 𑄇𑄪𑄣𑄴 𑄚𑄧 𑄛𑄬𑄣𑄇𑄴𑅁 𑄥𑄬𑄌𑄴𑄟𑄬𑄌𑄴 𑄖𑄢 𑄢𑄎 𑄃𑄨𑄙𑄪 𑄡𑄬𑄭 𑄊𑄧𑄘𑄧𑄚𑄚𑄴 𑄎𑄚𑄬𑄣𑄇𑄴𑄇𑄰𑄱𑅁 𑄢𑄎𑄠𑄴 𑄓𑄉𑄬𑄣𑄧
𑄟𑄧𑄚𑄴𑄖𑄳𑄢𑄨𑄢𑄬𑅁 𑄚𑄉𑄧𑄖𑄴 𑄇𑄚𑄧𑄖𑄴 𑄖𑄪𑄣𑄮 𑄙𑄨𑄝𑄬 𑄘𑄳𑄠 𑄟𑄧𑄚𑄴𑄖𑄳𑄢𑄨 𑄚𑄨𑄎𑄬 𑄎𑄉𑄖𑄴 𑄡𑄬𑄭 𑄉𑄖𑄴𑄪𑄚𑄴 𑄢𑄨𑄚𑄨 𑄌𑄬𑄣𑄧𑄉𑄰𑄱𑅁 𑄝𑄬𑄇𑄴 𑄘𑄬𑄊𑄨𑄥𑄪𑄚𑄨 𑄖𑄬 𑄉𑄧𑄟𑄴𑄞𑄨𑄢𑄴
𑄦𑄰𑄱𑄚𑄬 𑄇𑄧𑄣𑄧, 𑄝𑄪𑄏𑄨𑄣𑄪𑄁 𑄝𑄪𑄏𑄨𑄣𑄪𑄁 𑄃𑄧𑄚𑄪𑄟𑄚𑄬, 𑄃𑄮𑄊𑄰𑄱 𑄚𑄨𑄣𑄮 𑄊𑄧𑄚𑄴𑄘𑄨𑄢𑄟𑄬𑅁 𑄃𑄧𑄖𑄴𑄗𑄧 𑄊𑄧𑄚𑄴𑄘𑄨𑄢𑄟𑄴 𑄚𑄋𑄬 𑄇𑄧𑄚𑄧 𑄃𑄬𑄇𑄴 𑄝𑄧𑄣𑄨𑄠𑄬 𑄃𑄮𑄊𑄰𑄱 𑄃𑄬𑄇𑄴𑄮
𑄖𑄪𑄣𑄳𑄠 𑄃 𑄜𑄬𑄣𑄳𑄠, 𑄖𑄪𑄣𑄳𑄠 𑄃 𑄜𑄬𑄣𑄳𑄠𑅁 𑄥𑄨𑄠𑄬𑄚𑄬 𑄃𑄬 𑄉𑄖𑄴𑄪𑄚𑄴 𑄦𑄮𑄠𑄮𑄚𑄴𑅁 𑄥𑄪𑄚𑄨𑄚𑄬𑄭 𑄝𑄬𑄉𑄬 𑄝𑄪𑄏𑄴 𑄛𑄬𑄣𑄇𑄴𑅁</p>

<p>𑄥𑄬 𑄎𑄬𑄢𑄬 𑄃 𑄃𑄬𑄇𑄴𑄘𑄨𑄚𑄳𑄠 𑄃𑄢𑄧𑄇𑄴𑄇𑄚𑄴 𑄊𑄧𑄘𑄧𑄚 𑄊𑄧𑄘𑄨𑄣𑄮𑅁 𑄢𑄎𑄴𑄊𑄧𑄢𑄧𑄢𑄴 𑄇𑄪𑄢𑄬 𑄃𑄬𑄇𑄴𑄮 𑄉𑄨𑄢𑄨𑄢𑄴 𑄌𑄨𑄉𑄮𑄚𑄴 𑄉𑄪𑄢𑄮𑄝𑄮 𑄢𑄬𑄘𑄮𑄖𑄴 𑄌𑄬𑄢𑄬𑄁 𑄌𑄬𑄢𑄬𑄁
𑄇𑄚𑄚 𑄙𑄧𑄢𑄨𑄣𑄮𑅁 𑄥𑄨𑄠𑄬𑄚𑄧𑄖𑄳𑄠𑄠𑄴 𑄉𑄧𑄘 𑄢𑄬𑄖𑄴𑄮 𑄢𑄎𑄢𑄴 𑄊𑄪𑄟𑄴 𑄚𑄧 𑄦𑄧𑄠𑄴𑅁 𑄝𑄬𑄚𑄳𑄠 𑄃𑄪𑄘𑄨𑄚𑄬𑄭 𑄢𑄎 𑄞𑄝𑄨𑄣𑄮—𑄇𑄨 𑄉𑄧𑄢 𑄡𑄠𑄴 𑄃𑄬 𑄉𑄪𑄢𑄮𑄞𑄮𑄢𑄬?
𑄓𑄉 𑄦𑄧𑄣𑄧 𑄟𑄧𑄚𑄴𑄖𑄳𑄢𑄨𑄢𑄬𑅁 𑄟𑄧𑄚𑄴𑄖𑄳𑄢𑄨 𑄃𑄬𑄣𑄧𑅁 𑄖𑄬 𑄚𑄇𑄴 𑄇𑄚𑄧𑄢𑄴 𑄙𑄨𑄝𑄬 𑄈𑄪𑄣𑄨 𑄃𑄬𑄇𑄴 𑄟𑄙𑄚𑄴 𑄌𑄨𑄚𑄴𑄘𑄬 𑄉𑄧𑄢𑄨 𑄇𑄧𑄣𑄧𑄘𑄬—𑄃𑄬 𑄛𑄮𑄞𑄮𑄢𑄬 𑄥𑄪𑄣𑄨𑄖𑄴
𑄘𑄬𑄚 𑄝𑄘𑄬 𑄃𑄪𑄝𑄰𑄱 𑄚𑄬𑄭𑅁 𑄟𑄧𑄚𑄴𑄖𑄳𑄢𑄨𑄢𑄴 𑄇𑄧𑄙𑄠𑄴 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄢𑄎𑄢𑄴 𑄦𑄪𑄉𑄪𑄟𑄴 𑄦𑄧𑄣𑄧, 𑄡𑄧, 𑄃𑄨𑄇𑄴𑄨𑄚𑄬 𑄛𑄮𑄝𑄮𑄢𑄬 𑄙𑄧𑄢𑄨 𑄃𑄚𑄨 𑄥𑄪𑄣𑄨𑄖𑄴
𑄘𑄮𑄉𑄰𑄱𑅁 𑄢𑄎𑄢𑄴 𑄦𑄪𑄉𑄪𑄟𑄴 𑄛𑄬𑄭 𑄥𑄨𑄝𑄬𑄦𑄨 𑄥𑄚𑄴𑄖𑄳𑄢𑄨𑄉𑄪𑄚𑄬 𑄛𑄮𑄝𑄮𑄢𑄬 𑄙𑄧𑄢𑄨 𑄃𑄚𑄨 𑄥𑄪𑄣𑄨 𑄈𑄧𑄣𑄖𑄴 𑄣𑄰𑄱 𑄡𑄬𑄣𑄇𑄴𑅁 𑄥𑄪𑄣𑄨𑄖𑄴 𑄘𑄨𑄝𑄢𑄴 𑄃𑄧𑄇𑄴𑄖𑄧𑄖𑄴 𑄖𑄢
𑄌𑄚𑄴𑄘𑄬, 𑄥𑄪𑄣𑄨𑄢𑄴 𑄃𑄧𑄘𑄧𑄁𑄋𑄮𑄖𑄴 𑄉𑄪𑄢𑄮𑄝𑄮𑄢𑄴 𑄛𑄪𑄚𑄚𑄴 𑄎𑄧𑄊𑄢𑄴 𑄚𑄧 𑄦𑄧𑄠𑄴𑅁 𑄥𑄪𑄣𑄨𑄖𑄴 𑄘𑄨𑄝𑄮 𑄇𑄨𑄋𑄨𑄢𑄨? 𑄃𑄪𑄣𑄴𑄮 𑄜𑄨𑄢𑄨 𑄃𑄬𑄭 𑄖𑄢 𑄢𑄎𑄢𑄬 𑄊𑄧𑄘𑄧𑄚𑄚𑄴
𑄎𑄚𑄬𑄣𑄇𑄴𑄨𑅁 𑄢𑄎𑄠𑄴 𑄟𑄧𑄚𑄴𑄖𑄳𑄢𑄨𑄖𑄴𑄪𑄚𑄴 𑄝𑄪𑄘𑄴𑄙𑄨 𑄟𑄉𑄨𑄣𑄮𑅁 𑄟𑄧𑄚𑄴𑄖𑄳𑄢𑄨 𑄇𑄧𑄣𑄧, 𑄢𑄎𑄴 𑄦𑄪𑄉𑄪𑄟𑄴 𑄣𑄧𑄢𑄴𑄌𑄧𑄢𑄴 𑄦𑄧𑄝𑄢𑄴 𑄚𑄧𑄠𑄴𑅁 𑄛𑄮𑄝𑄮𑄢𑄬 𑄥𑄪𑄣𑄨𑄖𑄴
𑄘𑄨𑄝𑄢𑄴 𑄃𑄢𑄨 𑄚𑄧 𑄗𑄬𑄣𑄬 𑄖𑄢𑄬 𑄍𑄢𑄨 𑄘𑄳𑄠 𑄦𑄮𑄇𑄴𑅁 𑄛𑄧𑄢𑄨𑄝𑄧𑄖𑄬𑄴 𑄥𑄪𑄣𑄨𑄢𑄴 𑄃𑄧𑄘𑄧𑄁𑄋𑄮𑄖𑄴 𑄎𑄧𑄊𑄢𑄴 𑄦𑄧𑄠𑄴 𑄛𑄢 𑄃𑄬𑄇𑄴𑄎𑄧𑄚𑄴 𑄘𑄋𑄧𑄢𑄴 𑄛𑄪𑄚𑄴 𑄟𑄚𑄪𑄌𑄴
𑄖𑄮𑄉𑄬𑄭 𑄃𑄚 𑄦𑄮𑄇𑄴𑅁 𑄟𑄧𑄚𑄴𑄖𑄳𑄢𑄨 𑄇𑄧𑄙 𑄟𑄧𑄎𑄨𑄟𑄴 𑄢𑄎𑄠𑄴 𑄦𑄪𑄉𑄪𑄟𑄴 𑄘𑄨𑄣𑄮𑅁 𑄦𑄪𑄉𑄪𑄟𑄴 𑄘𑄬𑄚𑄢𑄴 𑄥𑄧𑄟𑄢𑄬 𑄥𑄧𑄟𑄢𑄬 𑄛𑄮𑄝𑄮𑄢𑄬 𑄃𑄨𑄢𑄨 𑄘𑄨𑄚𑄬𑄭 𑄥𑄨𑄝𑄬𑄦𑄨
𑄥𑄚𑄴𑄖𑄳𑄢𑄨𑄉𑄪𑄚𑄬 𑄖𑄮𑄉 𑄙𑄧𑄢𑄨𑄣𑄇𑄴 𑄛𑄮𑄇𑄴𑄖-𑄟𑄮𑄇𑄴𑄖 𑄉𑄠𑄴 𑄉𑄧𑄘𑄧𑄢𑄬 𑄘𑄋𑄧𑄢𑄴 𑄛𑄪𑄚𑄴 𑄃𑄬𑄇𑄴𑄮 𑄟𑄚𑄪𑄌𑄴𑅁 𑄖𑄮𑄉𑄘𑄬 𑄖𑄮𑄉𑄘𑄬 𑄖𑄢 𑄛𑄬𑄣𑄇𑄴𑄇𑄰𑄱
𑄇𑄣𑄳𑄠𑄢𑄬𑅁 𑄖𑄢𑄬 𑄝𑄚𑄨 𑄃𑄚𑄨 𑄥𑄪𑄣𑄨 𑄃𑄧𑄘𑄧𑄁𑄋𑄮𑄖𑄴 𑄎𑄧𑄊 𑄌𑄚𑄴𑄘𑄬—𑄖 𑄛𑄪𑄚𑄚𑄴 𑄘𑄮𑄣𑄬 𑄃𑄧𑄘𑄧𑄁𑄋𑄮𑄖𑄴 𑄎𑄧𑄊𑄢𑄴 𑄦𑄧𑄠𑄴𑅁 𑄢𑄎𑄠𑄴 𑄇𑄧𑄣𑄧, 𑄃𑄬𑄖𑄢𑄬𑄭
𑄥𑄪𑄣𑄨𑄖𑄴 𑄘𑄳𑄠 𑄦𑄧𑄝𑄧𑅁 𑄖𑄬 𑄇𑄣𑄳𑄠𑄢𑄬 𑄃𑄪𑄘𑄨𑄌𑄴𑄮 𑄉𑄧𑄢𑄨 𑄇𑄧𑄣𑄧, 𑄖𑄧 𑄛𑄪𑄚𑄚𑄴 𑄥𑄪𑄣𑄨𑄢𑄴 𑄃𑄧𑄘𑄧𑄁𑄋𑄮𑄖𑄴 𑄎𑄧𑄊𑄢𑄴 𑄦𑄧𑄠𑄴 𑄞𑄨𑄣𑄨 𑄖𑄧𑄢𑄬 𑄥𑄪𑄣𑄨𑄖𑄴 𑄘𑄳𑄠
𑄦𑄧𑄝𑄧𑅁 𑄟𑄳𑄦𑄖𑄴𑄧𑄢𑄴 𑄥𑄪𑄣𑄨𑄖𑄴 𑄘𑄨𑄝𑄢𑄴 𑄃𑄇𑄬𑄴 𑄖𑄧𑄢𑄴 𑄇𑄧𑄚𑄧 𑄦𑄃𑄮𑄌𑄴 𑄗𑄬𑄣𑄬 𑄇𑄧, 𑄥𑄨𑄠𑄚𑄴 𑄛𑄪𑄢𑄬𑄭 𑄘𑄳𑄠 𑄦𑄧𑄝𑄧𑅁 𑄢𑄎 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄇𑄣𑄳𑄠𑄢𑄴
𑄦𑄨𑄘𑄮𑄖𑄴 𑄃𑄪𑄘𑄨𑄣𑄮 𑄢𑄋𑄳𑄠 𑄇𑄧𑄙𑄚𑄨𑅁 𑄖𑄬 𑄉𑄨𑄢𑄴𑄉𑄨𑄌𑄳𑄠 𑄢𑄧 𑄟𑄬𑄣𑄨𑄚𑄬𑄭 𑄇𑄧𑄣𑄧, 𑄟𑄧𑄦𑄢𑄎𑄴! 𑄟𑄧𑄢𑄴 𑄃𑄬𑄇𑄴𑄇𑄚𑄴 𑄝𑄚 𑄦𑄃𑄮𑄌𑄴 𑄦𑄧𑄣𑄧𑄘𑄬, 𑄙𑄉𑄧
𑄇𑄪𑄢𑄮𑄢𑄴 𑄢𑄬𑄎𑄳𑄠𑄧𑄢𑄴 𑄢𑄋𑄳𑄠 𑄚𑄋𑄬 𑄟𑄧𑄢𑄴 𑄃𑄬𑄇𑄴𑄎𑄧𑄚𑄴 𑄝𑄧𑄚𑄴𑄙𑄪 𑄃𑄊𑄬𑅁 𑄥𑄪𑄣𑄨𑄖𑄴 𑄟𑄧𑄢𑄨𑄝𑄢𑄴 𑄃𑄉𑄬𑄘𑄨 𑄟𑄭𑄪 𑄖𑄣𑄴𑄣𑄰𑄱 𑄇𑄧𑄙 𑄇𑄧𑄙𑄪𑄁 𑄌𑄁𑅁 𑄢𑄎𑄠𑄴
𑄇𑄧𑄣𑄧, 𑄖𑄧 𑄙𑄢𑄌𑄴𑄌𑄚𑄴 𑄛𑄪𑄢𑄬𑄭 𑄘𑄳𑄠 𑄦𑄧𑄝𑄧𑅁 𑄢𑄎𑄢𑄴 𑄦𑄪𑄉𑄪𑄟𑄴 𑄛𑄬𑄭 𑄥𑄨𑄝𑄬𑄦𑄨 𑄥𑄚𑄴𑄖𑄳𑄢𑄨𑄉𑄪𑄚𑄬 𑄙𑄪𑄎𑄨𑄇𑄪𑄢𑄮 𑄢𑄬𑄎𑄳𑄠𑄧𑄉𑄚𑄧𑄖𑄴 𑄡𑄬𑄭 𑄢𑄋𑄳𑄠𑄢𑄬 𑄖𑄮𑄉𑄬𑄭
𑄖𑄉𑄬𑄭 𑄃𑄚𑄨𑄣𑄇𑄴𑄇𑄰𑄱𑅁 𑄢𑄋𑄳𑄠 𑄣𑄪𑄋𑄨𑄚𑄬𑄭 𑄇𑄣𑄳𑄠𑄖𑄴𑄪𑄚𑄴 𑄝𑄬𑄇𑄴 𑄊𑄧𑄘𑄧𑄚𑄚𑄨 𑄥𑄪𑄚𑄨 𑄖𑄧𑄇𑄴𑄈𑄚𑄧𑄖𑄴 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄎𑄮𑄢𑄬𑄣𑄧𑅁 𑄖𑄬 𑄇𑄣𑄳𑄠𑄢𑄴 𑄇𑄚𑄬
𑄇𑄚𑄬 𑄇𑄨 𑄡𑄬𑄚𑄴 𑄇𑄧𑄣𑄧𑄉𑄰𑄱𑅁 𑄥𑄬 𑄎𑄬𑄢𑄬 𑄖𑄢 𑄘𑄨𑄎𑄧𑄚𑄬 𑄗𑄪𑄌𑄴 𑄗𑄌𑄴 𑄜𑄪𑄘𑄪𑄌𑄴 𑄜𑄘𑄌𑄴 𑄃𑄉𑄖𑄳𑄠 𑄟𑄢𑄟𑄢𑄨 𑄝𑄏𑄬𑄣𑄇𑄴𑅁 𑄃 𑄟𑄪𑄠𑄬𑄘𑄨 𑄘𑄋𑄧𑄢𑄴
𑄘𑄋𑄧𑄢𑄴 𑄢𑄧 𑄉𑄧𑄢𑄨 𑄇𑄮 𑄙𑄧𑄣𑄴𑄣𑄇𑄴—𑄟𑄭𑄪 𑄥𑄮𑄚𑄢𑄴 𑄥𑄪𑄣𑄨𑄖𑄴 𑄛𑄧𑄢𑄨 𑄟𑄧𑄢𑄨𑄟𑄴, 𑄟𑄭𑄪 𑄥𑄮𑄚𑄢𑄴 𑄥𑄪𑄣𑄨𑄖𑄴 𑄛𑄧𑄢𑄨 𑄟𑄧𑄢𑄨𑄟𑄴𑅁 𑄖𑄢𑄢𑄴 𑄟𑄢𑄟𑄢𑄨 𑄘𑄬𑄭 𑄃
𑄇𑄧𑄙𑄚𑄨 𑄥𑄪𑄚𑄨 𑄢𑄎 𑄃 𑄟𑄧𑄚𑄖𑄳𑄢𑄨 𑄖𑄧𑄝𑄴𑄞𑄧 𑄦𑄧𑄣𑄇𑄴𑅁 𑄎𑄬𑄢𑄬𑄚𑄴𑄘𑄨 𑄢𑄎𑄠𑄴 𑄖𑄢𑄢𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄖𑄪𑄟𑄨 𑄘𑄨𑄝𑄧𑄚𑄴𑄙𑄪 𑄣𑄉𑄧𑄖𑄴 𑄛𑄦𑄴𑄛𑄨
𑄦𑄧𑄚𑄢𑄴 𑄥𑄧𑄟𑄢𑄬 𑄥𑄧𑄟𑄢𑄬 𑄇𑄨𑄠 𑄇𑄮𑄎𑄳𑄠 𑄝𑄏𑄬𑄣? 𑄃 𑄇𑄨𑄖𑄳𑄠𑄠𑄴 𑄥𑄮𑄚𑄢𑄴 𑄥𑄪𑄣𑄨𑄖𑄴 𑄘𑄳𑄠𑄧𑄎𑄧𑄚𑄬 𑄟𑄧𑄢𑄨𑄝𑄢𑄴 𑄌𑄧? 𑄢𑄎𑄢𑄴 𑄇𑄧𑄙𑄠𑄴 𑄖𑄢
𑄇𑄮𑄎𑄳𑄠 𑄗𑄟𑄬𑄣𑄇𑄴𑅁 𑄎𑄬𑄢𑄬𑄚𑄴𑄘𑄨 𑄢𑄋𑄳𑄠 𑄦𑄧𑄚𑄨𑄏𑄬𑄌𑄳𑄠 𑄉𑄧𑄢𑄨 𑄎𑄧𑄝𑄝𑄴 𑄘𑄨𑄣𑄮—𑄟𑄧𑄧𑄦𑄢𑄎𑄴! 𑄃𑄬𑄌𑄳𑄠 𑄘𑄨𑄚𑄴 𑄃𑄧𑄟𑄧𑄇𑄧𑄘𑄧 𑄥𑄨𑄎𑄨 𑄘𑄨𑄚𑄴𑅁 𑄃𑄬𑄌𑄳𑄠
𑄘𑄨𑄚𑄮𑄖𑄴 𑄡𑄬 𑄃𑄬 𑄥𑄮𑄚𑄢𑄴 𑄥𑄪𑄣𑄨𑄖𑄴 𑄟𑄧𑄢𑄨𑄝𑄮, 𑄖𑄬 𑄃𑄢𑄴𑄎𑄧𑄚𑄧𑄟𑄴 𑄦𑄧𑄝𑄧𑄉𑄨 𑄃𑄬 𑄢𑄬𑄎𑄳𑄠𑄧𑄢𑄴 𑄢𑄎𑅁 𑄃 𑄡𑄬 𑄢𑄪𑄝𑄮𑄢𑄴 𑄥𑄪𑄣𑄨𑄖𑄴 𑄟𑄧𑄢𑄨𑄝𑄮, 𑄖𑄬
𑄦𑄧𑄝𑄧𑄉𑄨 𑄃𑄬 𑄢𑄬𑄎𑄳𑄠𑄧𑄢𑄴 𑄟𑄧𑄚𑄴𑄖𑄳𑄢𑄨𑅁 𑄥𑄨𑄠𑄬𑄚𑄬 𑄢𑄎 𑄦𑄧𑄝𑄣𑄴𑄨 𑄞𑄧 𑄡𑄧𑄇𑄬𑄴𑄚𑄬 𑄃𑄊𑄬, 𑄥𑄧𑄇𑄬𑄴𑄚𑄬 𑄇𑄧𑄚𑄴𑄚 𑄢𑄎 𑄦𑄧𑄝𑄢𑄴 𑄚𑄧 𑄌𑄬𑄝𑄧𑄉𑄨𑅁 𑄥𑄨𑄖𑄳𑄠𑄠𑄴
𑄞𑄨𑄣𑄨 𑄥𑄮𑄚𑄢𑄴 𑄥𑄪𑄣𑄨𑄖𑄴 𑄟𑄧𑄢𑄨𑄝𑄖𑄳𑄠𑄠𑄴 𑄃𑄟𑄨 𑄇𑄢𑄇𑄢𑄨 𑄝𑄏𑄬𑄠𑄬𑄭𑅁 𑄥𑄪𑄚𑄨𑄚𑄬𑄭 𑄢𑄎 𑄎𑄧𑄉𑄢𑄴 𑄛𑄢𑄨 𑄃𑄪𑄘𑄨 𑄇𑄧𑄣𑄧, 𑄇𑄨 𑄇𑄧𑄙 𑄇𑄧𑄙𑄬 𑄖𑄪𑄟𑄨? 𑄟𑄭𑄪
𑄗𑄉𑄧𑄖𑄬𑄴 𑄖𑄪𑄟𑄨 𑄃𑄬𑄢𑄬𑄎𑄳𑄠𑄧𑄢𑄴 𑄢𑄎 𑄦𑄧𑄘𑄉𑄨? 𑄟𑄧𑄚𑄴𑄖𑄳𑄢𑄨𑄢𑄴 𑄇𑄨𑄖𑄳𑄠 𑄢𑄨𑄚𑄨 𑄌𑄬𑄭 𑄢𑄎𑄠𑄴 𑄇𑄧𑄣𑄧, 𑄖𑄧𑄢𑄴 𑄇𑄨 𑄃𑄨𑄚𑄴𑄎𑄬𑄝𑄴, 𑄟𑄧𑄚𑄴𑄖𑄳𑄢𑄨?
𑄝𑄪𑄘𑄴𑄙𑄨𑄘𑄨𑄛𑄴 𑄟𑄧𑄚𑄴𑄖𑄳𑄢𑄨 𑄈𑄚𑄧𑄇𑄴𑄧𑄚𑄴 𑄞𑄝𑄨𑄌𑄨𑄚𑄴𑄘𑄨 𑄇𑄧𑄣𑄧, 𑄟𑄧𑄦𑄢𑄎𑄴, 𑄃𑄬 𑄘𑄨𑄎𑄧𑄚𑄧𑄢𑄬 𑄃𑄨𑄢𑄨 𑄘𑄳𑄠 𑄦𑄮𑄇𑄴𑅁 𑄃𑄬𑄠𑄮𑄎𑄨 𑄃𑄟𑄨 𑄘𑄳𑄠𑄧𑄎𑄧𑄚𑄴 𑄥𑄪𑄣𑄨𑄖𑄴
𑄟𑄧𑄢𑄨𑄝𑄮𑄁𑄉𑄬𑅁 𑄟𑄧𑄦𑄢𑄎𑄴, 𑄖𑄭𑄪 𑄟𑄧𑄢𑄨𑄝𑄬 𑄥𑄮𑄚𑄢𑄴 𑄥𑄪𑄣𑄨𑄖𑄴, 𑄃 𑄟𑄭𑄪 𑄟𑄧𑄢𑄨𑄟𑄴 𑄢𑄪𑄝𑄮𑄢𑄴 𑄥𑄪𑄣𑄨𑄖𑄴𑅁 𑄃𑄢𑄴𑄎𑄧𑄚𑄧𑄟𑄴 𑄥𑄣𑄬𑄚𑄴 𑄃𑄟𑄨 𑄦𑄧𑄘𑄬𑄦𑄧𑄖𑄴 𑄗𑄬𑄝𑄧𑄁𑅁
𑄖𑄭𑄪 𑄦𑄧𑄝𑄬𑄉𑄨 𑄢𑄎, 𑄟𑄭𑄪 𑄦𑄮𑄟𑄴𑄝𑄨 𑄟𑄧𑄚𑄴𑄖𑄳𑄢𑄨𑅁 𑄢𑄎𑄠𑄴 𑄇𑄧𑄣𑄧, 𑄦𑄧𑄠𑄴, 𑄥𑄨𑄠𑄚𑄰𑄱 𑄉𑄧𑄟𑄴 𑄦𑄧𑄝𑄧𑄘𑄬𑅁 𑄢𑄎𑄢𑄴 𑄇𑄧𑄙𑄠𑄴 𑄇𑄣𑄳𑄠 𑄃 𑄢𑄋𑄳𑄠𑄢𑄬
𑄃𑄨𑄢𑄨 𑄘𑄳𑄠 𑄦𑄧𑄣𑄧𑅁 𑄃 𑄇𑄧𑄙 𑄟𑄧𑄎𑄨𑄟𑄴 𑄢𑄎 𑄟𑄧𑄚𑄴𑄖𑄳𑄢𑄨 𑄘𑄳𑄠𑄧𑄎𑄧𑄚𑄬 𑄦𑄧𑄘𑄬𑄦𑄧𑄖𑄴 𑄗𑄬𑄝𑄢𑄴 𑄙𑄢𑄎𑄬 𑄥𑄪𑄣𑄨𑄖𑄴 𑄛𑄧𑄢𑄨 𑄟𑄧𑄢𑄨 𑄉𑄬𑄣𑄇𑄴𑅁 𑄖𑄢 𑄟𑄧𑄢𑄨
𑄡𑄚𑄢𑄴 𑄎𑄬𑄢𑄬 𑄢𑄋𑄳𑄠 𑄦𑄧𑄣𑄧 𑄥𑄬𑄭 𑄢𑄬𑄎𑄳𑄠𑄧𑄢𑄴 𑄢𑄎 𑄃 𑄛𑄮𑄇𑄴𑄖-𑄟𑄮𑄇𑄴𑄖 𑄇𑄣𑄳𑄠 𑄦𑄧𑄣𑄧 𑄟𑄧𑄚𑄴𑄖𑄳𑄢𑄨𑅁♦</p>

<h2>𑄝𑄪𑄌𑄳𑄠 𑄝𑄪𑄢𑄨 𑄃 𑄃𑄬𑄇𑄴𑄘𑄧𑄣𑄴 𑄝𑄚𑄴𑄘𑄧𑄢𑄴</h2>

<p>𑄝𑄪𑄌𑄳𑄠 𑄝𑄪𑄢𑄨 𑄃 𑄖𑄢𑄖𑄴𑄪𑄚𑄴 𑄃𑄊𑄬 𑄃𑄬𑄇𑄴𑄮 𑄌𑄨𑄉𑄮𑄚𑄴 𑄏𑄨𑅁 𑄝𑄪𑄢𑄨 𑄖 𑄌𑄨𑄉𑄮𑄚𑄴 𑄏𑄨𑄝𑄮 𑄛𑄨𑄙𑄨𑄖𑄴 𑄝𑄪𑄉𑄨 𑄘𑄨𑄚𑄴𑄛𑄧𑄖𑄴𑄨 𑄝𑄪𑄌𑄳𑄠 𑄣𑄧𑄉𑄬 𑄎𑄪𑄟𑄧𑄖𑄴
𑄡𑄠𑄴𑅁 𑄥𑄬𑄇𑄬𑄴𑄚𑄬 𑄙𑄚𑄴𑄇𑄪𑄎𑄮 𑄃𑄧𑄇𑄴𑄖𑄧𑅁 𑄥𑄬𑄘𑄨𑄚𑄳𑄠 𑄝𑄪𑄢𑄨 𑄎𑄪𑄟𑄮𑄖𑄴 𑄚𑄧 𑄡𑄠𑄴𑅁 𑄥𑄨𑄠𑄬𑄚𑄬 𑄥𑄬𑄘𑄨𑄚𑄳𑄠 𑄝𑄪𑄌𑄳𑄠 𑄝𑄬𑄚𑄳𑄠 𑄟𑄙𑄚𑄴 𑄃𑄢 𑄇𑄢𑄨
𑄝𑄬𑄣𑄳𑄠𑄟𑄙𑄚𑄴 𑄃𑄬𑄇𑄴 𑄝𑄇𑄴 𑄙𑄚𑄴 𑄇𑄪𑄎𑄨𑄚𑄬𑄭 𑄊𑄧𑄢𑄧𑄖𑄴 𑄜𑄨𑄢𑄨𑄝𑄢𑄴 𑄃𑄉𑄬 𑄉𑄮𑄘 𑄎𑄪𑄟𑄮𑄖𑄴 𑄉𑄧𑄟𑄴 𑄃 𑄝𑄧𑄣𑄨 𑄎𑄉 𑄖𑄮𑄉𑄬𑄭 𑄊𑄪𑄖𑄳𑄠𑄢𑄴 𑄃𑄢𑄨 𑄌𑄬𑄭 𑄌𑄬𑄭
𑄛𑄨𑄣𑄬 𑄃𑄣𑄪 𑄣𑄉 𑄙𑄧𑄢𑄨𑄣𑄮𑅁 𑄝𑄪𑄌𑄳𑄠𑄢𑄬 𑄘𑄬𑄭 𑄎𑄪𑄟𑄮 𑄣𑄬𑄎𑄖𑄴𑄪𑄚𑄴 𑄃𑄬𑄇𑄴𑄘𑄧𑄣𑄴 𑄝𑄚𑄴𑄘𑄧𑄢𑄴 𑄖 𑄇𑄪𑄢𑄬 𑄃𑄬𑄣𑄇𑄴𑅁 𑄃𑄣𑄪𑄉𑄪𑄚𑄴 𑄘𑄬𑄭𑄚𑄬𑄭 𑄖𑄢𑄢𑄴 𑄞𑄢𑄨
𑄣𑄪𑄞𑄳𑄠𑄧 𑄣𑄉𑄨𑄣𑄮𑅁 𑄖𑄢 𑄝𑄪𑄌𑄳𑄠𑄢𑄬 𑄇𑄧𑄣𑄇, 𑄃𑄮 𑄃𑄎𑄪, 𑄃 𑄥𑄨𑄉𑄪𑄚𑄴 𑄇𑄨 𑄣𑄉𑄧𑄢𑄴? 𑄝𑄪𑄌𑄳𑄠 𑄇𑄧𑄣𑄧, 𑄃 𑄚𑄧 𑄘𑄬𑄊𑄧𑄢𑄴 𑄚𑄨, 𑄃𑄣𑄪
𑄣𑄉𑄋𑄧𑄖𑄬𑄴? 𑄌𑄮𑄊𑄬𑄘𑄨 𑄘𑄬𑄭𑄚𑄬-𑄃𑄮 𑄇𑄨𑄖𑄳𑄠𑄠𑄴 𑄛𑄪𑄎𑄮𑄢𑄴 𑄉𑄧𑄢𑄴?</p>

<p>𑄝𑄚𑄴𑄘𑄧𑄢𑄪𑄚𑄬 𑄇𑄧𑄣𑄇, 𑄃 𑄇𑄪𑄖𑄳𑄠𑄢𑄨 𑄃𑄪𑄘𑄬 𑄚𑄇𑄨 𑄃𑄎𑄪? 𑄝𑄪𑄌𑄳𑄠 𑄇𑄧𑄣𑄧, 𑄃 𑄚𑄧 𑄃𑄪𑄘𑄨𑄝𑄮? 𑄖𑄪𑄟𑄨 𑄟𑄉𑄚 𑄟𑄉𑄚 𑄛𑄬𑄎𑄣𑄴
𑄈𑄝𑄧𑄘𑄬𑅁 𑄝𑄚𑄴𑄘𑄧𑄢𑄪𑄚𑄬 𑄇𑄧𑄣𑄇, 𑄛𑄬𑄎𑄣𑄴 𑄈𑄝𑄚 𑄚𑄧𑄠𑄴, 𑄃𑄎𑄪𑅁 𑄇𑄧𑄙 𑄦𑄧𑄣𑄧𑄘𑄬, 𑄃𑄣𑄪 𑄣𑄉𑄚 𑄘𑄧 𑄥𑄨𑄋𑄨𑄢𑄨 𑄚𑄧𑄠𑄴𑅁 𑄖𑄭𑄪 𑄣𑄉𑄧𑄖𑄬𑄴 𑄟𑄘𑄨
𑄟𑄪𑄢𑄮𑄖𑄴 𑄉𑄧𑄢𑄨𑅁 𑄚𑄨𑄖𑄴𑄖𑄉𑄬 𑄥𑄨𑄉𑄪𑄚𑄴 𑄣𑄉𑄚𑄴𑄘𑄬 𑄌𑄮𑄢𑄴𑄝𑄮 𑄌𑄮𑄢𑄴𑄝𑄮 𑄉𑄧𑄢𑄨, 𑄃𑄬𑄇𑄴𑄇 𑄃𑄬𑄇𑄴𑄇 𑄃𑄣𑄪 𑄚𑄇𑄴𑄇𑄚𑄨 𑄘𑄬𑄊 𑄡𑄠𑄴 𑄛𑄢𑅁 𑄥𑄣𑄬𑄚𑄴
𑄏𑄘𑄨 𑄥𑄨𑄉𑄪𑄚𑄴 𑄉𑄬𑄎𑄬𑄝𑄇𑄴 𑄃 𑄝𑄧𑄣𑄨 𑄉𑄧𑄢𑄨 𑄃𑄪𑄘𑄨𑄝𑄇𑄴𑅁 𑄝𑄪𑄌𑄳𑄠 𑄃𑄬 𑄃𑄉𑄬𑄚𑄴𑄘𑄨 𑄃𑄣𑄪 𑄇𑄧𑄚𑄧𑄘𑄨𑄚𑄴 𑄚𑄧 𑄣𑄉𑄠𑄴𑅁 𑄣𑄉𑄠𑄴𑄘𑄳𑄠 𑄝𑄚 𑄖
𑄝𑄪𑄢𑄨𑅁 𑄥𑄨𑄠𑄬𑄚𑄬 𑄖𑄬 𑄃𑄬𑄖𑄴𑄪𑄇𑄴 𑄖𑄧𑄝𑄴𑄞𑄧 𑄦𑄰𑄱 𑄇𑄧𑄣𑄧, 𑄎𑄬𑄌𑄬𑄴𑄖𑄴 𑄉𑄧𑄢𑄨 𑄇𑄧? 𑄝𑄚𑄴𑄘𑄧𑄢𑄪𑄚𑄬 𑄇𑄧𑄣𑄇, 𑄎𑄬𑄌𑄬𑄴𑄖𑄴 𑄉𑄧𑄢𑄨 𑄘𑄬𑄭𑅁 𑄖𑄭𑄪 𑄝𑄨𑄌𑄴𑄍𑄬𑄌𑄴 𑄚𑄧
𑄉𑄧𑄢𑄨𑄣𑄬 𑄟𑄚𑄳𑄠𑄧𑄖𑄴𑄪𑄚𑄴 𑄛𑄪𑄎𑄮𑄢𑄴 𑄉𑄧𑄢𑄨𑄌𑄴 𑄚𑅁 𑄃 𑄚𑄧𑄠𑄴 𑄊𑄧𑄢𑄧𑄖𑄴 𑄜𑄨𑄢𑄨 𑄉𑄬𑄣𑄬 𑄖𑄧 𑄝𑄪𑄢𑄨𑄖𑄴𑄪𑄚𑄴 𑄛𑄪𑄎𑄮𑄢𑄴 𑄉𑄧𑄢𑄨𑄌𑄴𑄌𑄰𑄱𑅁 𑄝𑄪𑄌𑄳𑄠 𑄝𑄚𑄴𑄘𑄧𑄢𑄪𑄚𑄮𑄢𑄴
𑄇𑄧𑄙𑄚𑄨 𑄝𑄨𑄌𑄴𑄍𑄬𑄌𑄴 𑄉𑄧𑄢𑄨𑄣𑄮𑅁 𑄃 𑄖𑄬 𑄝𑄚𑄴𑄘𑄧𑄢𑄪𑄚𑄮𑄢𑄴 𑄇𑄧𑄙 𑄟𑄧𑄎𑄨𑄟𑄴 𑄝𑄬𑄇𑄴 𑄃𑄣𑄪𑄉𑄪𑄚𑄴 𑄚𑄇𑄴 𑄘𑄬𑄊 𑄡𑄁 𑄡𑄁 𑄉𑄧𑄢𑄨 𑄣𑄉𑄬𑄭 𑄝𑄬𑄣𑄬𑄖𑄳𑄠 𑄊𑄧𑄢𑄧𑄖𑄴
𑄜𑄨𑄢𑄨 𑄃𑄬𑄣𑄧𑅁 𑄃𑄨𑄚𑄴𑄘𑄨 𑄝𑄚𑄴𑄘𑄧𑄢𑄪𑄚𑄬 𑄝𑄪𑄌𑄳𑄠𑄢𑄴 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄎𑄚𑄢𑄴 𑄣𑄧𑄉𑄬 𑄣𑄧𑄉𑄬 𑄝𑄪𑄌𑄳𑄠𑄢𑄴 𑄣𑄉𑄬𑄭𑄠𑄬 𑄝𑄬𑄇𑄴 𑄃𑄣𑄪𑄉𑄪𑄚𑄴 𑄇𑄪𑄢𑄨𑄇𑄢𑄨
𑄈𑄬𑄣𑄇𑄴𑄇𑄰𑄱𑅁</p>

<p>𑄖 𑄇𑄬𑄣𑄳𑄠 𑄝𑄪𑄌𑄳𑄠 𑄎𑄪𑄟𑄮𑄖𑄴 𑄡𑄬𑄭 𑄌𑄠𑄰𑄱𑄘𑄬, 𑄃𑄣𑄪𑄉𑄪𑄚𑄴 𑄃𑄬𑄇𑄴𑄮𑄠𑄮 𑄚𑄬𑄭𑅁 𑄝𑄬𑄇𑄴𑄪𑄚𑄴 𑄟𑄧𑄢𑄢𑄴 𑄝𑄚𑄴𑄘𑄧𑄢𑄪𑄚𑄬 𑄈𑄬𑄭𑄘𑄨 𑄥𑄢𑄚𑄙𑅁 𑄝𑄪𑄌𑄳𑄠𑄢𑄴
𑄃𑄧𑄟𑄧𑄇𑄧𑄘𑄧 𑄢𑄉𑄴 𑄃𑄪𑄘𑄨𑄣𑄮𑅁 𑄖𑄬 𑄞𑄝𑄨𑄣𑄮—𑄟𑄧𑄢𑄢𑄴 𑄝𑄚𑄴𑄘𑄧𑄢𑄪𑄚𑄬 𑄒𑄧𑄉𑄬𑄠𑄮𑄚𑄴𑄘𑄬 𑄥𑄬𑄙𑄧𑄭! 𑄖𑄬 𑄝𑄚𑄴𑄧𑄘𑄢𑄪𑄚𑄮𑄢𑄬 𑄞𑄢𑄨 𑄉𑄧𑄢𑄨 𑄉𑄳𑄠𑄣𑄴 𑄘𑄨𑄣𑄮𑅁 𑄖𑄬
𑄝𑄨𑄢𑄴 𑄝𑄨𑄢𑄴 𑄉𑄧𑄢𑄨 𑄇𑄧𑄣𑄧, 𑄟𑄧𑄢𑄢𑄴 𑄝𑄚𑄴𑄘𑄧𑄢𑄪𑄚𑄴! 𑄟𑄭𑄪 𑄡𑄧𑄚𑄨 𑄖𑄧𑄟𑄢𑄬 𑄉𑄪𑄖𑄴𑄗𑄨𑄥𑄧𑄟𑄬𑄖𑄴 𑄃𑄪𑄞𑄮𑄖𑄴 𑄉𑄧𑄢𑄨 𑄚𑄧 𑄛𑄢𑄧𑄁, 𑄥𑄣𑄬𑄚𑄴 𑄟𑄭𑄪-𑄃𑄮 𑄝𑄝𑄧𑄢𑄴
𑄛𑄪𑄖𑄴 𑄚𑄧𑄠𑄴𑅁 𑄃𑄬𑄝𑄢𑄧𑄖𑄴 𑄝𑄪𑄏𑄨𑄝𑄬 𑄟𑄧𑄎! 𑄇𑄬𑄣𑄳𑄠 𑄥𑄧𑄁 𑄝𑄌𑄴𑄍𑄬 𑄗𑄉𑄧 𑄃𑄭𑅁 𑄝𑄪𑄌𑄳𑄠 𑄝𑄚𑄴𑄘𑄧𑄢𑄪𑄚𑄮𑄢𑄬 𑄗𑄎𑄬𑄭 𑄉𑄧𑄢𑄨 𑄘𑄧𑄟𑄨𑄚𑄬𑄭 𑄥𑄬𑄘𑄨𑄚𑄳𑄠 𑄝𑄬𑄣𑄴
𑄗𑄉𑄧𑄖𑄬𑄴 𑄊𑄧𑄢𑄧𑄖𑄴 𑄜𑄨𑄢𑄨 𑄉𑄬𑄣𑄧𑅁</p>

<p>𑄖 𑄇𑄬𑄣𑄳𑄠 𑄝𑄪𑄌𑄳𑄠 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄉𑄧𑄢𑄨𑄣𑄮𑅁 𑄥𑄬𑄘𑄨𑄚𑄳𑄠 𑄖𑄬 𑄎𑄪𑄟𑄮𑄖𑄴 𑄚𑄧 𑄉𑄬𑄣𑄧𑅁 𑄖𑄬 𑄝𑄪𑄢𑄨𑄢𑄬 𑄝𑄪𑄏𑄬𑄭 𑄇𑄧𑄣𑄧, 𑄃𑄮 𑄝𑄪𑄢𑄨, 𑄟𑄧
𑄇𑄧𑄙𑄚𑄨 𑄟𑄧𑄚𑄴 𑄘𑄨 𑄥𑄪𑄚𑄨𑄌𑄴𑅁 𑄟𑄧𑄢𑄬 𑄝𑄚𑄴𑄘𑄧𑄢𑄪𑄚𑄬 𑄎𑄪𑄟𑄮𑄖𑄴 𑄚𑄧 𑄘𑄬𑄣𑄬 𑄛𑄮𑄣𑄳𑄠 𑄛𑄮𑄣𑄳𑄠 𑄊𑄧𑄢𑄧𑄖𑄴 𑄢𑄨𑄚𑄨 𑄌 𑄃𑄬𑄝𑄇𑄴𑅁 𑄥𑄨𑄠𑄬𑄚𑄬 𑄟𑄭𑄪 𑄃𑄉𑄬 𑄙𑄧𑄢𑄨
𑄃𑄪𑄙𑄮𑄚𑄧𑄖𑄴 𑄃𑄬𑄇𑄴𑄇𑄚𑄴 𑄞𑄋 𑄖𑄮𑄣𑄰𑄱 𑄝𑄨𑄏𑄬𑄭 𑄙𑄪𑄛𑄴 𑄇𑄝𑄧𑄢𑄴 𑄃𑄬𑄇𑄴𑄇𑄚𑄴 𑄟𑄪𑄦𑄪𑄢𑄨 𑄌𑄮𑄚𑄴𑄘𑄪𑄣𑄴 𑄉𑄧𑄢𑄨 𑄛𑄧𑄢𑄨 𑄗𑄬𑄟𑄴𑅁 𑄖𑄭𑄪 𑄙𑄪𑄛𑄴 𑄇𑄝𑄧𑄢𑄚𑄧𑄖𑄴 𑄃𑄬𑄖𑄴𑄪𑄇𑄴
𑄝𑄬𑄢𑄴𑄟 𑄛𑄚𑄨 𑄍𑄨𑄘𑄨 𑄘𑄨𑄝𑄬𑄉𑄨𑅁 𑄥𑄣𑄬𑄚𑄴 𑄇𑄝𑄧𑄢𑄚𑄴 𑄎𑄧𑄊 𑄟𑄏𑄨 𑄞𑄧𑄚𑄴𑄞𑄧𑄚𑄬𑄝𑄇𑄴𑄨𑅁 𑄃 𑄖𑄭𑄪 𑄜𑄘 𑄇𑄝𑄧𑄢𑄴 𑄌𑄪𑄝𑄮𑄢𑄴 𑄃𑄪𑄢𑄨𑄛𑄨𑄚𑄨, 𑄌𑄪𑄣𑄴
𑄃𑄨𑄢𑄨𑄘𑄨, 𑄌𑄪𑄣𑄚𑄴 𑄏𑄬𑄘𑄬𑄢𑄇𑄴 𑄇𑄬𑄘𑄬𑄢𑄇𑄴 𑄉𑄧𑄢𑄨 𑄃𑄬𑄊𑄟𑄢𑄴 𑄇𑄚𑄨 𑄇𑄚𑄨 𑄗𑄬𑄝𑄬𑅁 𑄃 𑄃𑄨𑄚𑄬𑄭 𑄝𑄨𑄚𑄬𑄭 𑄙𑄪𑄚𑄴𑄘𑄪𑄇𑄴 𑄈𑄬𑄝𑄬𑅁 𑄟𑄭𑄪 𑄟𑄧𑄢𑄨 𑄡𑄨𑄠𑄮𑄁 𑄉𑄧𑄢𑄨
𑄝𑄪𑄏𑄨𑄣𑄬 𑄝𑄚𑄴𑄘𑄧𑄢𑄪𑄚𑄬 𑄃𑄬𑄉𑄬 𑄃𑄬𑄉𑄬 𑄝𑄬𑄇𑄴𑄪𑄚𑄬 𑄇𑄪𑄢𑄬 𑄃𑄬 𑄗𑄪𑄝𑄬𑄝𑄇𑄴𑄨𑅁 𑄝𑄬𑄇𑄴𑄪𑄚𑄬 𑄗𑄪𑄝𑄬𑄣𑄬𑄉𑄨 𑄖𑄭𑄪 𑄟𑄧𑄢𑄬 𑄟𑄪𑄢𑄬 𑄟𑄪𑄢𑄬 𑄃𑄬𑄖𑄴𑄪𑄇𑄴 𑄈𑄪𑄖𑄳𑄠𑄝𑄬𑅁 𑄥𑄬𑄝𑄬𑄘𑄬𑄚𑄴
𑄟𑄭𑄪 𑄞𑄪𑄎𑄪𑄖𑄴 𑄉𑄧𑄢𑄨 𑄃𑄪𑄘𑄨 𑄃𑄬𑄉𑄧𑄎 𑄝𑄬𑄎 𑄟𑄢𑄨 𑄟𑄢𑄨 𑄝𑄚𑄴𑄘𑄧𑄢𑄪𑄚𑄮𑄢𑄬 𑄃𑄬𑄇𑄴𑄮 𑄃𑄬𑄇𑄴𑄮 𑄉𑄧𑄢𑄨 𑄇𑄝𑄨𑄟𑄴𑅁 𑄃𑄣𑄪 𑄌𑄪𑄢𑄴 𑄉𑄧𑄢𑄨 𑄈𑄚 𑄚𑄨, 𑄝𑄬𑄇𑄴
𑄃𑄪𑄏𑄮𑄣𑄴 𑄉𑄧𑄢𑄨𑄟𑄴𑅁 𑄝𑄪𑄌𑄳𑄠𑄢𑄴 𑄇𑄧𑄙 𑄥𑄪𑄚𑄨 𑄝𑄪𑄢𑄨 𑄃𑄨𑄀 𑄛𑄪𑄢𑄬𑄣𑄧𑅁 𑄝𑄪𑄌𑄳𑄠 𑄖𑄧𑄢𑄖𑄋𑄧𑄢𑄨 𑄃𑄪𑄙𑄮𑄚𑄧𑄖𑄴 𑄃𑄬𑄇𑄴𑄇𑄚𑄴 𑄞𑄋 𑄖𑄮𑄣𑄰𑄱 𑄝𑄨𑄏𑄬𑄣𑄧𑅁 𑄃
𑄃𑄬𑄇𑄴𑄇𑄚𑄴 𑄌𑄨𑄟𑄴𑄌𑄨𑄟𑄳𑄠 𑄙𑄢𑄴 𑄖𑄉𑄧𑄣𑄴 𑄟𑄪𑄒𑄴 𑄉𑄧𑄢𑄨 𑄙𑄧𑄢𑄨 𑄇𑄝𑄧𑄢𑄴 𑄟𑄪𑄦𑄪𑄢𑄨 𑄟𑄧𑄢 𑄍𑄧𑄣𑄴 𑄙𑄧𑄢𑄨 𑄌𑄮𑄚𑄴𑄘𑄪𑄣𑄴 𑄉𑄧𑄢𑄨 𑄛𑄧𑄢𑄨 𑄗𑄬𑄣𑄧𑅁 𑄃 𑄇𑄧𑄙
𑄟𑄧𑄎𑄨𑄟𑄴 𑄝𑄪𑄢𑄨 𑄌𑄪𑄣𑄴 𑄃𑄨𑄢𑄨𑄘𑄨 𑄌𑄪𑄣𑄚𑄨 𑄏𑄬𑄘𑄬𑄢𑄇𑄴 𑄇𑄬𑄘𑄬𑄢𑄇𑄴 𑄉𑄧𑄢𑄨 𑄃𑄬𑄊𑄟𑄢𑄴 𑄃𑄨𑄚𑄬𑄭 𑄝𑄨𑄚𑄬𑄭 𑄇𑄚𑄚 𑄙𑄧𑄢𑄨𑄣𑄮𑅁</p>

<p>𑄃𑄨𑄚𑄴𑄘𑄨 𑄝𑄚𑄴𑄘𑄧𑄢𑄪𑄚𑄬 𑄝𑄪𑄌𑄳𑄠 𑄃𑄢𑄧 𑄃𑄣𑄪𑄇𑄪𑄎𑄪 𑄣𑄉𑄬𑄝𑄧𑄉𑄨 𑄟𑄧𑄚𑄬 𑄉𑄧𑄢𑄨 𑄝𑄬𑄚𑄳𑄠 𑄛𑄮𑄖𑄳𑄠𑄖𑄴𑄪𑄚𑄴 𑄙𑄧𑄢𑄨 𑄎𑄪𑄟𑄮 𑄣𑄬𑄎𑄖𑄴 𑄣𑄪𑄎𑄪𑄢𑄪𑄇𑄴 𑄣𑄪𑄎𑄪𑄢𑄪𑄇𑄴
𑄉𑄧𑄢𑄨 𑄝𑄰𑄱 𑄗𑄬𑄭 𑄝𑄪𑄌𑄳𑄠𑄢𑄬 𑄝𑄌𑄴𑄍𑄬𑄭 𑄗𑄬𑄣𑄇𑄴𑅁 𑄃𑄬𑄇𑄴 𑄎𑄨𑄢𑄬𑄚𑄴 𑄥𑄧𑄁 𑄝𑄌𑄴𑄍𑄬𑄭 𑄗𑄬𑄭 𑄝𑄪𑄌𑄳𑄠 𑄎𑄪𑄟𑄮𑄖𑄴 𑄚𑄧 𑄣𑄪𑄋𑄬𑄢𑄴𑄣𑄰𑄱 𑄇𑄨𑄚𑄬𑄭 𑄎𑄬𑄢𑄬𑄚𑄴𑄘𑄨 𑄝𑄚𑄴𑄘𑄧𑄢𑄪𑄚𑄬
𑄃𑄬𑄉𑄬 𑄃𑄬𑄉𑄬 𑄛𑄮𑄣𑄴𑄣𑄬𑄭 𑄛𑄮𑄣𑄴𑄣𑄬𑄭 𑄝𑄪𑄌𑄳𑄠𑄢𑄴 𑄊𑄧𑄢𑄴𑄗𑄪𑄝𑄬𑄣 𑄃𑄬𑄏 𑄙𑄧𑄢𑄨𑄣𑄇𑄴𑅁 𑄇𑄪𑄢𑄬 𑄃𑄬𑄚𑄬𑄭 𑄥𑄪𑄚𑄮𑄚𑄴𑄘𑄨𑄘𑄬 𑄝𑄪𑄢𑄨 𑄇𑄧𑄝𑄣𑄴 𑄝𑄨𑄚𑄬𑄭 𑄝𑄨𑄚𑄬𑄭 𑄇𑄚𑄬𑄢𑄴𑅁 𑄃
𑄝𑄪𑄌𑄳𑄠 𑄃𑄬𑄇𑄴𑄇𑄚𑄴 𑄞𑄋 𑄖𑄮𑄣𑄮𑄠𑄮𑄖𑄴 𑄇𑄝𑄧𑄢𑄴 𑄟𑄪𑄦𑄪𑄢𑄨 𑄌𑄮𑄚𑄴𑄘𑄪𑄣𑄴 𑄉𑄧𑄢𑄨 𑄛𑄧𑄢𑄨 𑄃𑄊𑄬𑅁 𑄝𑄪𑄌𑄳𑄠𑄢𑄴 𑄇𑄨 𑄦𑄧𑄣𑄧 𑄚𑄨 𑄇𑄨 𑄦𑄧𑄣𑄧 𑄞𑄝𑄨𑄚𑄬𑄭 𑄖𑄢
𑄇𑄪𑄢𑄬 𑄃𑄬𑄭 𑄌𑄬𑄣𑄇𑄴𑄨𑅁 𑄢𑄨𑄚𑄨 𑄌𑄬𑄭 𑄖𑄢 𑄝𑄪𑄏𑄨𑄣𑄇𑄴, 𑄝𑄪𑄌𑄳𑄠 𑄟𑄧𑄢𑄨 𑄡𑄬𑄭𑄠𑄬𑅁 𑄝𑄪𑄢𑄨 𑄌𑄮𑄊𑄮 𑄣𑄬𑄎𑄬𑄘𑄨 𑄝𑄚𑄴𑄘𑄧𑄢𑄪𑄚𑄮𑄢𑄬 𑄢𑄨𑄚𑄨 𑄌𑄬𑄭 𑄃𑄢𑄧 𑄝𑄬𑄌𑄴 𑄢𑄧
𑄥𑄢𑄨 𑄙𑄪𑄚𑄴𑄘𑄪𑄇𑄴 𑄈𑄬𑄭 𑄈𑄬𑄭 𑄇𑄚𑄚 𑄙𑄧𑄢𑄨𑄣𑄮—𑄃𑄮 𑄝𑄪𑄌𑄳𑄠! 𑄉𑄧𑄟𑄬 𑄗𑄇𑄬𑄴 𑄗𑄇𑄬𑄴 𑄟𑄧𑄢𑄬 𑄇𑄨𑄖𑄳𑄠𑄠𑄴 𑄃𑄝𑄙 𑄉𑄧𑄢𑄨 𑄉𑄭 𑄉𑄭 𑄜𑄬𑄣𑄬𑄭 𑄉𑄬𑄣𑄬! 𑄟𑄭𑄪
𑄃𑄨𑄇𑄴𑄨𑄚𑄬 𑄌𑄨𑄉𑄮𑄚𑄴 𑄏𑄨𑄝𑄮𑄣𑄰𑄱 𑄇𑄨 𑄉𑄧𑄢𑄨𑄟𑄴, 𑄇𑄨𑄋𑄨𑄢𑄨 𑄝𑄎𑄨𑄟𑄴, 𑄟𑄧𑄢𑄬 𑄇𑄧𑄚𑄴𑄚 𑄢𑄨𑄚𑄨 𑄌𑄬𑄝𑄧, 𑄃𑄨𑄀 𑄃𑄨𑄀 𑄃𑄨𑄀𑅁 𑄝𑄪𑄌𑄳𑄠 𑄟𑄧𑄢𑄨 𑄡𑄨𑄠𑄬 𑄉𑄧𑄢𑄨 𑄝𑄪𑄏𑄨𑄚𑄬𑄭
𑄝𑄚𑄴𑄘𑄧𑄢𑄪𑄚𑄬 𑄃𑄬𑄉𑄬 𑄃𑄬𑄉𑄬 𑄃𑄪𑄙𑄮𑄚𑄧𑄖𑄴 𑄗𑄪𑄝𑄬𑄣𑄇𑄴𑄨𑅁 𑄖𑄢 𑄃𑄟𑄳𑄦𑄧𑄇𑄴 𑄃𑄟𑄳𑄦𑄧𑄇𑄴 𑄉𑄧𑄢𑄨 𑄝𑄪𑄌𑄳𑄠𑄢𑄬 𑄊𑄨𑄢𑄨 𑄣𑄪𑄎𑄪𑄢𑄪𑄇𑄴 𑄣𑄪𑄎𑄪𑄢𑄪𑄇𑄴 𑄝𑄧𑄏𑄨𑄣𑄇𑄴𑄨𑅁</p>

<p>𑄝𑄪𑄢𑄨 𑄝𑄚𑄴𑄘𑄧𑄢𑄪𑄚𑄮𑄢𑄬 𑄘𑄬𑄭𑄚𑄬𑄭 𑄃𑄢𑄧 𑄝𑄬𑄌𑄴 𑄢𑄧 𑄥𑄢𑄨 𑄇𑄚 𑄙𑄧𑄢𑄨𑄣𑄮𑅁 𑄖𑄬 𑄇𑄚𑄨 𑄇𑄚𑄨 𑄝𑄚𑄴𑄘𑄧𑄢𑄪𑄚𑄮𑄢𑄬 𑄇𑄧𑄣𑄧, 𑄃𑄮 𑄚𑄘𑄨𑄚𑄴 𑄣𑄧𑄇𑄴!
𑄖𑄧𑄟 𑄃𑄎𑄪 𑄟𑄧𑄢𑄬 𑄉𑄭 𑄉𑄭 𑄜𑄬𑄣𑄬𑄭 𑄉𑄬𑄣𑄧, 𑄟𑄧𑄢𑄬 𑄝𑄬𑄗𑄬𑄉𑄧𑄖𑄴 𑄗𑄰𑄱 𑄉𑄬𑄣𑄧𑅁 𑄃𑄨𑄇𑄴𑄨𑄚𑄬 𑄟𑄭𑄪 𑄌𑄨𑄉𑄮𑄚𑄴 𑄃𑄬𑄇𑄴𑄮 𑄏𑄨𑄣𑄰𑄱 𑄃𑄧𑄇𑄪𑄣𑄴 𑄥𑄉𑄧𑄢𑄧𑄖𑄴 𑄛𑄉𑄧𑄣𑄳𑄠
𑄝𑄏𑄧 𑄥𑄚𑄴 𑄉𑄧𑄢𑄨 𑄞𑄎𑄨𑄟𑅁 𑄇𑄨 𑄉𑄧𑄢𑄨𑄟𑄴 𑄟𑄭𑄪? 𑄇𑄨𑄋𑄨𑄢𑄨 𑄝𑄎𑄨 𑄗𑄬𑄟𑄴? 𑄃𑄬𑄇𑄬𑄴𑄚 𑄃𑄪𑄎𑄪𑄣𑄮 𑄝𑄚𑄴𑄘𑄧𑄢𑄪𑄚𑄬 𑄇𑄧𑄣𑄇, 𑄌𑄨𑄘𑄬 𑄚𑄧 𑄉𑄧𑄢𑄨𑄌𑄴 𑄚𑄚𑄪𑅁
𑄃𑄟𑄨 𑄃𑄊𑄨 𑄙𑄧𑅁 𑄃𑄨𑄚𑄴𑄘𑄨 𑄏𑄉𑄧 𑄛𑄨𑄏𑄬𑄖𑄴𑄪𑄚𑄴 𑄃𑄬𑄇𑄴𑄮 𑄢𑄚 𑄝𑄚𑄴𑄘𑄧𑄢𑄬 𑄥𑄪𑄚𑄮𑄁 𑄚𑄧 𑄥𑄪𑄚𑄮𑄁 𑄉𑄧𑄢𑄨 𑄇𑄰𑄱 𑄃𑄪𑄘𑄨𑄣𑄮 : </p>

<p>𑄙𑄨𑄋𑄨𑄖𑄴 𑄝𑄚𑄨 𑄇𑄢𑄬 𑄌𑄮𑄣𑄴 </p>

<p>𑄝𑄪𑄌𑄳𑄠𑄖𑄴𑄪𑄚𑄴 𑄝𑄪𑄢𑄨 𑄘𑄮𑄣𑄴</p>

<p>𑄃𑄬𑄝𑄢𑄴 𑄟𑄧𑄚𑄧𑄇𑄧𑄙 𑄞𑄋𑄨 𑄇𑄮𑄟𑄴</p>

<p>𑄝𑄪𑄌𑄳𑄠 𑄚𑄬𑄭, 𑄝𑄪𑄢𑄨𑄢𑄬 𑄣𑄮𑄟𑄴𑅁</p>

<p>𑄡𑄧𑄇𑄴𑄧 𑄢𑄬 𑄡𑄧𑄇𑄴, 𑄡𑄧𑄇𑄴𑄧𑄢𑄬 𑄡𑄧𑄇𑄴𑅁</p>

<p>𑄃𑄨𑄠𑄚𑄴 𑄥𑄪𑄚𑄨𑄚𑄬𑄭 𑄝𑄪𑄌𑄳𑄠 𑄢𑄉𑄬 𑄉𑄨𑄢𑄴𑄉𑄨𑄢𑄬𑄭 𑄃𑄪𑄘𑄨𑄣𑄮𑅁 𑄖𑄬 𑄃𑄢𑄴 𑄗𑄧𑄢𑄨 𑄗𑄬𑄭 𑄚𑄧 𑄛𑄢𑄨 𑄞𑄪𑄎𑄪𑄖𑄴 𑄉𑄧𑄢𑄨 𑄖𑄉𑄧𑄣𑄚𑄴 𑄙𑄧𑄢𑄨 𑄃𑄪𑄘𑄨 𑄃𑄬𑄉𑄧𑄎
𑄝𑄬𑄎 𑄟𑄢𑄨 𑄟𑄢𑄨 𑄝𑄚𑄴𑄘𑄧𑄢𑄪𑄚𑄮𑄢𑄬 𑄇𑄝 𑄙𑄧𑄢𑄨𑄣𑄮𑅁 𑄝𑄚𑄴𑄘𑄧𑄢𑄪𑄚𑄴 𑄘𑄨𑄢𑄴𑄟𑄨𑄌𑄴 𑄗𑄢𑄬𑄭 𑄚𑄧 𑄛𑄢𑄨 𑄈𑄧𑄘𑄇𑄨𑄎𑄬𑄇𑄴 𑄘𑄨 𑄃𑄪𑄘𑄨𑄣𑄇𑄴𑅁 𑄖𑄢 𑄡𑄬 𑄡𑄨𑄚𑄴𑄘𑄨
𑄛𑄢𑄬 𑄙𑄬𑄭 𑄡 𑄙𑄧𑄢𑄨𑄣𑄇𑄴 𑄛𑄧𑄢𑄚𑄴 𑄡𑄮𑄇𑄴 𑄗𑄮𑄇𑄴 𑄉𑄧𑄢𑄨𑅁 𑄝𑄪𑄌𑄳𑄠𑄢𑄴 𑄖𑄉𑄧𑄣𑄧 𑄝𑄬𑄎𑄖𑄴 𑄝𑄬𑄦𑄣𑄴 𑄝𑄚𑄴𑄘𑄧𑄢𑄴 𑄇𑄝 𑄛𑄧𑄢𑄨𑄣𑄇𑄴𑅁 𑄃𑄬𑄇𑄴𑄘𑄉𑄨 𑄌𑄨𑄣𑄬𑄁
𑄖𑄨𑄇𑄴 𑄖𑄨𑄇𑄴 𑄉𑄧𑄢𑄨 𑄏𑄢𑄴𑄟𑄮𑄈𑄳𑄠 𑄙𑄬𑄭 𑄉𑄬𑄣𑄇𑄴𑅁 𑄝𑄪𑄌𑄳𑄠 𑄌𑄠𑄴𑄘𑄳𑄠 𑄇𑄠𑄴 𑄇𑄪𑄢𑄬 𑄃𑄢𑄴 𑄇𑄧𑄚𑄧 𑄎𑄬𑄘 𑄝𑄚𑄴𑄘𑄧𑄢𑄴 𑄚𑄬𑄭𑅁 𑄡𑄨𑄉𑄪𑄚𑄴 𑄇𑄝 𑄈𑄬𑄭𑄠𑄮𑄚𑄴
𑄥𑄨𑄉𑄪𑄚𑄴 𑄃𑄪𑄙𑄮𑄚𑄧𑄖𑄴 𑄖𑄨𑄇𑄴𑄖𑄨𑄉𑄘𑄧𑄚𑄴 𑄃 𑄃𑄬𑄇𑄴𑄘𑄉𑄨 𑄣𑄬𑄎𑄴 𑄃𑄪𑄞𑄮 𑄉𑄧𑄢𑄨 𑄙𑄬𑄭 𑄡𑄬𑄭𑄠𑄮𑄚𑄴𑄘𑄰𑄱𑅁 𑄝𑄪𑄌𑄳𑄠𑄢𑄴 𑄃𑄨𑄏𑄬 𑄃𑄨𑄏𑄬 𑄦𑄧𑄣𑄧𑅁 𑄖𑄬 𑄇𑄧𑄣𑄧, 𑄃𑄬𑄝𑄢𑄧𑄖𑄴
𑄇𑄬𑄏𑄚𑄴 𑄛𑄧, 𑄟𑄧𑄢𑄢𑄴 𑄝𑄚𑄴𑄘𑄧𑄢𑄪𑄚𑄴? 𑄥𑄪𑄠𑄮𑄖𑄴 𑄥𑄪𑄠𑄮𑄖𑄴 𑄉𑄧𑄢𑄨 𑄟𑄧 𑄎𑄪𑄟𑄮 𑄃𑄣𑄪𑄉𑄪𑄚𑄴 𑄈𑄬𑄭 𑄘𑄮𑄘𑄬, 𑄃𑄬𑄝𑄢𑄧𑄖𑄴 𑄇𑄬𑄚𑄴𑄏𑄚𑄴 𑄛𑄧, 𑄦𑄨𑄣𑄴 𑄦𑄧𑄣𑄧
𑄚𑄨?</p>

<p>𑄝𑄚𑄴𑄘𑄧𑄢𑄪𑄚𑄴 𑄇𑄝𑄧𑄘𑄬 𑄃𑄉𑄖𑄳𑄠 𑄢𑄧𑄚𑄴𑄘𑄪𑄊𑄮𑄖𑄴 𑄝𑄪𑄌𑄳𑄠 𑄝𑄬𑄉𑄨𑄘𑄮 𑄦𑄧𑄢𑄚𑄴 𑄦𑄧𑄣𑄧𑅁 𑄖𑄬 𑄈𑄚𑄧𑄇𑄴𑄧𑄚𑄴 𑄎𑄨𑄢𑄬𑄣𑄧𑅁 𑄎𑄬𑄢𑄬𑄘𑄨 𑄝𑄪𑄢𑄨𑄢𑄬
𑄇𑄧𑄠𑄴𑄘𑄬—𑄝𑄪𑄢𑄨, 𑄘𑄝𑄝𑄮 𑄃𑄬𑄖𑄴𑄪𑄇𑄴 𑄝𑄏𑄉𑄰𑄱𑅁 𑄝𑄪𑄢𑄨 𑄘𑄝𑄝𑄮 𑄝𑄏𑄬𑄭 𑄘𑄨𑄣𑄮𑅁 𑄝𑄪𑄌𑄳𑄠 𑄘𑄝𑄝𑄮 𑄛𑄧𑄘𑄧𑄣𑄧𑄌𑄴 𑄛𑄧𑄘𑄧𑄣𑄧𑄌𑄴 𑄈𑄘𑄬 𑄈𑄘𑄬
𑄇𑄧𑄠𑄴𑄘𑄬—𑄝𑄪𑄢𑄨, 𑄃𑄬𑄌𑄳𑄠 𑄃𑄬𑄇𑄴𑄇 𑄥𑄨𑄘𑄮𑄣𑄴 𑄇𑄮𑄢𑄰𑄱 𑄉𑄧𑄢𑄴𑅁 𑄥𑄨𑄘𑄮𑄣𑄴 𑄇𑄮𑄢𑄰𑄱𑄣𑄰𑄱 𑄞𑄖𑄴 𑄈𑄬𑄝𑄧𑄁𑄉𑄬𑅁 𑄞𑄣𑄧𑄇𑄴𑄘𑄨𑄚𑄴 𑄙𑄧𑄢𑄨 𑄥𑄨𑄘𑄮𑄣𑄴 𑄇𑄮𑄢𑄰𑄱 𑄛𑄧𑄢𑄚𑄬
𑄟𑄉𑄬𑄖𑄬𑄴𑅁 𑄝𑄪𑄢𑄨 𑄃𑄨𑄀 𑄛𑄪𑄢𑄬𑄣𑄧𑅁 𑄃 𑄥𑄨𑄘𑄮𑄣𑄴 𑄖𑄮𑄚𑄴 𑄢𑄚𑄨𑄝𑄬𑄖𑄳𑄠𑄠𑄴 𑄛𑄇𑄴𑄊𑄧𑄢𑄧𑄖𑄴 𑄡𑄬𑄭 𑄥𑄨𑄘𑄮𑄣𑄴 𑄌𑄪𑄟𑄮𑄝𑄮 𑄙𑄧𑄢𑄨𑄣𑄮𑄉𑄰𑄱𑅁 𑄌𑄠𑄴𑄘𑄳𑄠 𑄝𑄧𑄢𑄴 𑄘𑄪𑄣𑄪
𑄝𑄏𑄧 𑄥𑄨𑄘𑄮𑄣𑄧 𑄌𑄪𑄟𑄮𑄝𑄮 𑄉𑄮𑄢𑄴 𑄉𑄮𑄢𑄴𑅁 𑄖𑄬 𑄥𑄨𑄘𑄮𑄣𑄮 𑄌𑄪𑄟𑄮𑄝𑄮 𑄙𑄣𑄨𑄣𑄮𑅁 𑄘𑄬𑄊𑄬𑄘𑄬 𑄥𑄨𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨𑄣𑄮 𑄃𑄬𑄇𑄴𑄮 𑄝𑄚𑄴𑄘𑄧𑄢𑄧 𑄍𑄧𑅁 𑄝𑄪𑄢𑄨
𑄖𑄧𑄢𑄖𑄋𑄧𑄢𑄨 𑄝𑄪𑄌𑄳𑄠𑄢𑄬 𑄓𑄉𑄨 𑄇𑄧𑄠𑄴𑄘𑄬—𑄝𑄪𑄌𑄳𑄠 𑄢𑄬 𑄝𑄪𑄌𑄳𑄠, 𑄌𑄊𑄨𑄘𑄬𑄭 𑄃𑄬𑄇𑄴𑄮 𑄝𑄚𑄴𑄘𑄧𑄢𑄴 𑄍𑄧𑅁 𑄥𑄨𑄘𑄮𑄣𑄧 𑄌𑄪𑄟𑄮𑄝𑄮𑄖𑄴 𑄥𑄮𑄟𑄬𑄭 𑄃𑄉𑄬𑄙𑄬𑅁 𑄃𑄠𑄴,
𑄏𑄘𑄨 𑄃𑄠𑄴𑅁 𑄥𑄪𑄚𑄨𑄚𑄬𑄭 𑄝𑄪𑄌𑄳𑄠 𑄘𑄝 𑄈𑄘𑄬 𑄈𑄘𑄬 𑄞𑄪𑄇𑄴 𑄉𑄧𑄢𑄨 𑄘𑄝𑄝𑄮 𑄗𑄰𑄱 𑄖𑄉𑄧𑄣𑄚𑄴 𑄙𑄧𑄢𑄨 𑄣𑄪𑄋𑄨𑄣𑄮𑄉𑄨𑅁 𑄃𑄨𑄚𑄴𑄘𑄨 𑄝𑄚𑄴𑄘𑄧𑄢𑄧 𑄍𑄧𑄝𑄮 𑄇𑄨
𑄉𑄧𑄢𑄨𑄝𑄮𑄚𑄬 𑄇𑄨 𑄉𑄧𑄢𑄨𑄝𑄮𑅁 𑄖𑄬 𑄛𑄧𑄢𑄚𑄧𑄢𑄴 𑄓𑄧𑄢𑄬 𑄝𑄪𑄢𑄨𑄢𑄴 𑄒𑄬𑄋𑄚𑄨 𑄎𑄝𑄬𑄘𑄬𑄭 𑄙𑄧𑄢𑄨𑄚𑄬𑄭 𑄉𑄨𑄢𑄴𑄉𑄨𑄢𑄬𑄭 𑄉𑄨𑄢𑄴𑄉𑄨𑄢𑄬𑄭 𑄇𑄚𑄚 𑄙𑄧𑄢𑄨𑄣𑄮𑅁 𑄃 𑄇𑄪𑄎𑄮𑄣𑄨 𑄉𑄧𑄢𑄨
𑄇𑄧𑄣𑄧, 𑄃𑄮 𑄚𑄚𑄪, 𑄟𑄧𑄢𑄬 𑄛𑄧𑄢𑄚𑄬 𑄝𑄎𑅁 𑄃𑄬𑄇𑄴𑄝𑄢𑄧𑄢𑄴 𑄟𑄟𑄬 𑄟𑄧𑄢𑄬 𑄢𑄧𑄈𑄳𑄠 𑄉𑄧𑄢𑄴𑅁 𑄟𑄧𑄢𑄬 𑄛𑄧𑄢𑄚𑄴 𑄞𑄨𑄈𑄳𑄠 𑄘𑄬𑅁 𑄖𑄭𑄪 𑄡𑄨𑄠𑄬𑄚𑄴 𑄇𑄧𑄌𑄴,
𑄟𑄭𑄪 𑄥𑄨𑄠𑄬𑄚𑄴 𑄉𑄧𑄢𑄨𑄟𑄴𑅁 𑄖𑄧𑄟 𑄇𑄪𑄏𑄨 𑄌𑄨𑄎𑄨𑄇𑄴𑄮 𑄟𑄭𑄪 𑄢𑄊𑄬𑄭 𑄘𑄨𑄟𑄴𑅁 𑄟𑄧𑄢𑄬 𑄢𑄧𑄈𑄳𑄠 𑄉𑄧𑄢𑄴𑅁 𑄌𑄨𑄉𑄮𑄚𑄴 𑄌𑄉𑄮𑄚𑄴 𑄝𑄚𑄴𑄘𑄧𑄢𑄨𑄢𑄬 𑄘𑄬𑄭 𑄃 𑄖 𑄇𑄪𑄎𑄮𑄣𑄨
𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄝𑄪𑄢𑄨𑄢𑄴 𑄌𑄨𑄖𑄴𑄛𑄪𑄢𑄨 𑄃𑄪𑄘𑄨𑄣𑄮𑅁 𑄃𑄨𑄚𑄴𑄘𑄨 𑄝𑄪𑄌𑄳𑄠 𑄖𑄉𑄧𑄣𑄚𑄴 𑄖𑄨𑄘𑄨𑄇𑄴 𑄖𑄨𑄘𑄨𑄇𑄴 𑄉𑄧𑄢𑄨 𑄇𑄧𑄠𑄴𑄘𑄬, 𑄝𑄚𑄴𑄘𑄧𑄢𑄧𑄢𑄴 𑄝𑄧𑄁𑄥𑄧 𑄃𑄢𑄴
𑄢𑄊𑄬𑄘𑄪𑄁 𑄚𑄧𑄠𑄴𑅁 𑄃𑄬 𑄝𑄚𑄴𑄘𑄧𑄢𑄧 𑄍𑄧𑄝𑄮𑄢𑄬 𑄇𑄝𑄨 𑄜𑄬𑄣𑄬𑄟𑄴𑅁 𑄝𑄪𑄢𑄨 𑄇𑄧𑄠𑄴𑄘𑄬—𑄗𑄮𑄇𑄴, 𑄝𑄪𑄌𑄳𑄠 𑄃𑄬 𑄝𑄚𑄴𑄘𑄧𑄢𑄨𑄢𑄬 𑄚𑄧 𑄇𑄝𑄨𑄌𑄴𑅁 𑄃𑄬𑄝𑄬𑄴𑄢𑄬 𑄌𑄨𑄖𑄴𑄛𑄪𑄢𑄬
𑄛𑄢𑅁 𑄌𑄨𑄉𑄮𑄚𑄴 𑄉𑄧𑄢𑄨 𑄝𑄚𑄴𑄘𑄧𑄢𑄧 𑄍𑄧, 𑄃𑄨𑄝𑄬𑄢𑄬 𑄇𑄝𑄨𑄚𑄬𑄭 𑄇𑄨 𑄛𑄬𑄝𑄬? 𑄃𑄬𑄖𑄢𑄬 𑄃𑄟 𑄊𑄧𑄢𑄧𑄖𑄴 𑄢𑄊𑄬𑄝𑄧𑄁𑅁 𑄖𑄬 𑄃𑄟 𑄌𑄨𑄎𑄨𑄇𑄴𑄮𑄢𑄬 𑄢𑄊𑄬𑄭 𑄘𑄨𑄝𑄮𑅁
𑄝𑄪𑄌𑄳𑄠 𑄇𑄝𑄧𑄘𑄬 𑄇𑄝𑄧𑄘𑄬 𑄚𑄧 𑄇𑄝𑄨𑄣𑄮𑅁 𑄖𑄬 𑄇𑄧𑄣𑄧, 𑄖𑄭𑄪 𑄇𑄧𑄢𑄴 𑄡𑄧𑄇𑄬𑄴, 𑄥𑄣𑄬𑄚𑄴 𑄗𑄮𑄇𑄴𑅁 𑄟𑄳𑄦𑄖𑄴𑄧𑄢𑄴 𑄉𑄧𑄟𑄬 𑄗𑄬𑄣𑄬 𑄘𑄧 𑄗𑄬𑄣𑄧, 𑄉𑄧𑄟𑄬 𑄚𑄧
𑄗𑄬𑄣𑄬 𑄃𑄬𑄖𑄢𑄬-𑄃𑄮 𑄇𑄝𑄨 𑄜𑄬𑄣𑄬𑄟𑄴𑅁 𑄝𑄪𑄢𑄨 𑄇𑄧𑄣𑄧, 𑄚 𑄚, 𑄌𑄨𑄉𑄮𑄚𑄴 𑄉𑄧𑄢𑄨 𑄝𑄚𑄴𑄘𑄧𑄢𑄧 𑄍𑄧, 𑄃𑄬𑄖𑄬 𑄇𑄨 𑄝𑄢 𑄉𑄧𑄢𑄨𑄝𑄮𑅁 𑄟𑄭𑄪 𑄌𑄮𑄊𑄬𑄌𑄮𑄈𑄴
𑄉𑄧𑄢𑄨 𑄗𑄬𑄟𑄴𑅁 𑄥𑄬𑄝𑄬𑄘𑄬𑄚𑄴 𑄝𑄪𑄌𑄳𑄠 𑄃𑄧𑄣𑄧𑄢𑄴 𑄦𑄧𑄣𑄧𑅁 𑄖𑄬 𑄖𑄉𑄧𑄣𑄚𑄴 𑄝𑄬𑄢𑄧𑄖𑄴 𑄉𑄪𑄎𑄬𑄭 𑄗𑄧𑄣𑄧𑄉𑄰𑄱𑅁</p>

<p>𑄃𑄬𑄝𑄢𑄧𑄖𑄴 𑄝𑄪𑄌𑄳𑄠 𑄝𑄪𑄢𑄨𑄘𑄉𑄨 𑄊𑄮𑄢𑄴𑄝𑄮 𑄦𑄧𑄣𑄇𑄴 𑄌𑄬𑄢𑄴𑄎𑄧𑄚𑄴𑅁 𑄝𑄪𑄌𑄳𑄠 𑄝𑄪𑄢𑄨, 𑄖𑄢𑄢𑄴 𑄌𑄨𑄉𑄮𑄚𑄴 𑄏𑄨𑄝𑄮, 𑄃 𑄌𑄨𑄉𑄮𑄚𑄴 𑄝𑄚𑄴𑄘𑄧𑄢𑄨𑅁 𑄖𑄢
𑄌𑄬𑄢𑄴𑄎𑄧𑄚𑄬 𑄎𑄪𑄟𑄮𑄖𑄴 𑄡𑄚𑄴𑅁 𑄎𑄪𑄟𑄮𑄖𑄴 𑄃𑄬𑄇𑄴𑄇𑄚𑄴 𑄉𑄢𑄬𑄁 𑄍𑄧 𑄃𑄊𑄬𑅁 𑄉𑄢𑄬𑄋𑄚𑄧𑄖𑄴 𑄝𑄚𑄴𑄘𑄧𑄢𑄨 𑄝𑄪𑄌𑄳𑄠 𑄝𑄪𑄢𑄨𑄢𑄴 𑄏𑄨𑄝𑄮𑄢𑄬 𑄢𑄊𑄠𑄴 𑄃 𑄝𑄪𑄌𑄳𑄠
𑄝𑄪𑄢𑄨 𑄘𑄨𑄎𑄧𑄚𑄬 𑄇𑄟𑄴 𑄉𑄧𑄢𑄧𑄚𑄴 𑄎𑄪𑄟𑄮𑄖𑄴𑅁 𑄥𑄬𑄇𑄬𑄴𑄚𑄬 𑄙𑄚𑄴 𑄘𑄞 𑄃𑄧𑄇𑄴𑄖𑄧𑅁 𑄥𑄬𑄘𑄨𑄚𑄳𑄠 𑄝𑄪𑄌𑄳𑄠 𑄝𑄪𑄢𑄨 𑄙𑄚𑄴 𑄘𑄬𑄘𑄧𑄚𑄴 𑄃 𑄝𑄚𑄴𑄘𑄧𑄢𑄨 𑄌𑄨𑄎𑄨𑄇𑄴𑄮
𑄢𑄊𑄢𑄴𑅁 𑄝𑄪𑄢𑄨𑄢𑄴 𑄇𑄧𑄙𑄠𑄴 𑄝𑄪𑄌𑄳𑄠 𑄖𑄢𑄬 𑄛𑄧𑄢𑄚𑄬 𑄝𑄎𑄬𑄭𑄣𑄬-𑄃𑄮 𑄝𑄪𑄌𑄳𑄠𑄢𑄴 𑄃𑄪𑄉𑄪𑄢𑄬 𑄖𑄢𑄴 𑄇𑄬𑄚 𑄃𑄊𑄬𑅁 𑄃𑄧𑄉𑄪𑄚𑄴𑄘𑄨 𑄝𑄚𑄴𑄘𑄧𑄢𑄴 𑄇𑄛𑄳𑄠 𑄃𑄬
𑄝𑄪𑄌𑄳𑄠𑅁 𑄖 𑄟𑄪𑄎𑄪𑄋𑄬 𑄖𑄢𑄴 𑄝𑄛𑄴 𑄟 𑄖𑄬 𑄇𑄝𑄨 𑄘𑄳𑄠𑅁 𑄖𑄬 𑄚𑄨𑄎𑄬 𑄘𑄬𑄈𑄳𑄠 𑄓𑄧𑄢𑄴 𑄉𑄧𑄢𑄬 𑄛𑄢 𑄊𑄧𑄘𑄧𑄚𑅁 𑄥𑄨𑄠𑄬𑄚𑄬 𑄝𑄚𑄴𑄘𑄧𑄢𑄨 𑄟𑄧𑄚𑄬 𑄟𑄧𑄚𑄬
𑄇𑄬𑄚 𑄖𑄪𑄣𑄨𑄝𑄢𑄴 𑄃𑄬𑄉𑄬𑄟𑄴 𑄉𑄧𑄢𑄨𑄣𑄮𑅁</p>

<p>𑄝𑄪𑄌𑄳𑄠 𑄝𑄪𑄢𑄨 𑄡𑄧𑄇𑄬𑄴𑄚𑄴 𑄎𑄪𑄟𑄮𑄖𑄴 𑄙𑄚𑄴 𑄘𑄬𑄘𑄧𑄚𑄴, 𑄥𑄬𑄇𑄬𑄴𑄚𑄬 𑄝𑄚𑄴𑄘𑄧𑄢𑄨 𑄉𑄢𑄬𑄋𑄚𑄧𑄖𑄴 𑄌𑄨𑄎𑄨𑄇𑄴𑄮𑄢𑄬 𑄢𑄊𑄢𑄴𑅁 𑄝𑄚𑄴𑄘𑄧𑄢𑄨 𑄥𑄮𑄌𑄴𑄎𑄨 𑄉𑄧𑄢𑄨
𑄌𑄨𑄎𑄨𑄇𑄴𑄮𑄢𑄬 𑄃𑄬𑄖𑄴𑄪𑄇𑄴 𑄉𑄧𑄢𑄨 𑄌𑄨𑄚𑄴𑄘𑄬𑄣𑄧𑅁 𑄌𑄨𑄎𑄨𑄇𑄴𑄮 𑄞𑄬𑄀 𑄉𑄧𑄢𑄨 𑄇𑄚𑄨 𑄃𑄪𑄘𑄨𑄣𑄮𑅁 𑄌𑄨𑄎𑄨𑄇𑄴𑄮𑄢𑄴 𑄇𑄚𑄚 𑄢𑄧 𑄥𑄪𑄚𑄨𑄚𑄬𑄭 𑄙𑄚𑄴 𑄘𑄬𑄘𑄬 𑄘𑄬𑄘𑄬 𑄝𑄪𑄌𑄳𑄠 𑄝𑄪𑄢𑄨
𑄝𑄚𑄴𑄘𑄧𑄢𑄨𑄢𑄬 𑄓𑄉𑄨 𑄇𑄧𑄣𑄇, 𑄃𑄮 𑄝𑄚𑄴𑄘𑄧𑄢𑄨, 𑄃 𑄌𑄨𑄎𑄨𑄇𑄴𑄮 𑄇𑄨𑄖𑄳𑄠𑄠𑄴 𑄇𑄚𑄬𑄢𑄴? 𑄝𑄚𑄴𑄘𑄧𑄢𑄨 𑄃𑄪𑄖𑄴𑄧𑄢𑄴 𑄘𑄨𑄣𑄮—𑄌𑄨𑄎𑄨𑄇𑄴𑄮 𑄛𑄉𑄚 𑄇𑄧𑄣 𑄈𑄬𑄘𑄧
𑄟𑄉𑄬𑄖𑄬𑄴𑅁 𑄝𑄪𑄌𑄳𑄠 𑄝𑄪𑄢𑄨 𑄇𑄧𑄣𑄇, 𑄘𑄬 𑄘𑄬, 𑄙𑄪𑄟𑄮𑄖𑄴 𑄑𑄋𑄬𑄭 𑄗𑄮𑄠𑄬 𑄛𑄉𑄚 𑄇𑄧𑄣𑄉𑄪𑄚𑄴 𑄘𑄬𑅁 𑄝𑄚𑄴𑄘𑄧𑄢𑄨 𑄇𑄧𑄣𑄉𑄪𑄚𑄴 𑄛𑄢𑄨𑄚𑄬𑄭 𑄉𑄪𑄎𑄪𑄢𑄴 𑄉𑄪𑄎𑄪𑄢𑄴
𑄚𑄨𑄎𑄬 𑄝𑄬𑄇𑄴𑄪𑄚𑄴 𑄈𑄬𑄣𑄧, 𑄌𑄨𑄎𑄨𑄇𑄴𑄮𑄢𑄬 𑄃𑄬𑄖𑄴𑄪𑄉𑄮 𑄚𑄧 𑄘𑄨𑄣𑄮𑅁 𑄥𑄬 𑄎𑄬𑄢𑄬 𑄃𑄢𑄧 𑄈𑄚𑄧𑄇𑄴𑄧𑄚𑄴 𑄗𑄬𑄭 𑄝𑄚𑄴𑄘𑄧𑄢𑄨 𑄃𑄢𑄬𑄇𑄴 𑄝𑄢𑄴 𑄌𑄨𑄎𑄨𑄇𑄴𑄮𑄢𑄬 𑄌𑄨𑄚𑄴𑄘𑄬𑄣𑄧𑅁
𑄌𑄨𑄎𑄨𑄇𑄴𑄮 𑄞𑄬𑄀 𑄉𑄧𑄢𑄨 𑄇𑄚𑄨 𑄃𑄪𑄘𑄨𑄣𑄮𑅁 𑄝𑄪𑄌𑄳𑄠 𑄝𑄪𑄢𑄨 𑄃𑄢𑄧 𑄛𑄪𑄎𑄮𑄢𑄴 𑄉𑄢𑄨𑄣𑄇𑄴—𑄌𑄨𑄎𑄨𑄇𑄴𑄮 𑄇𑄨𑄖𑄳𑄠𑄠𑄴 𑄇𑄚𑄬𑄢𑄴? 𑄝𑄚𑄴𑄘𑄧𑄢𑄨 𑄇𑄧𑄣𑄧, 𑄌𑄨𑄎𑄨𑄇𑄴𑄮
𑄙𑄪𑄟𑄮𑄖𑄴 𑄑𑄋𑄬𑄠𑄬 𑄝𑄨𑄎𑄮𑄢𑄴 𑄜𑄧𑄣𑄴𑄮 𑄈𑄬𑄘𑄧 𑄟𑄉𑄬𑄖𑄬𑄴𑅁 𑄝𑄪𑄌𑄳𑄠 𑄝𑄪𑄢𑄨 𑄇𑄧𑄣𑄇, 𑄘𑄬 𑄘𑄬, 𑄜𑄧𑄣𑄴𑄮 𑄇𑄝𑄨 𑄈𑄝𑅁 𑄝𑄚𑄴𑄘𑄧𑄢𑄨 𑄜𑄧𑄣𑄴𑄮 𑄇𑄝𑄨𑄚𑄬𑄭
𑄝𑄬𑄇𑄴𑄇𑄚𑄴 𑄉𑄭 𑄉𑄭 𑄈𑄬𑄣𑄧, 𑄌𑄨𑄎𑄨𑄇𑄴𑄮𑄢𑄬 𑄚𑄧 𑄘𑄨𑄣𑄮𑅁 𑄌𑄨𑄎𑄨𑄇𑄴𑄮 𑄃𑄢𑄧 𑄇𑄚𑄨 𑄃𑄪𑄘𑄨𑄣𑄮𑅁 𑄃𑄬𑄝𑄢𑄬 𑄝𑄪𑄌𑄳𑄠 𑄝𑄪𑄢𑄨 𑄓𑄉𑄨 𑄇𑄧𑄣𑄇, 𑄃𑄮 𑄝𑄚𑄴𑄘𑄧𑄢𑄨,
𑄌𑄨𑄎𑄨𑄇𑄴𑄮 𑄇𑄨𑄖𑄳𑄠𑄠𑄴 𑄇𑄚𑄬𑄢𑄴? 𑄝𑄚𑄴𑄘𑄧𑄢𑄨 𑄇𑄧𑄣𑄧, 𑄌𑄨𑄎𑄨𑄇𑄴𑄮 𑄝𑄨𑄎𑄴𑄇𑄪𑄢𑄮𑄝𑄮 𑄈𑄬𑄘𑄧 𑄟𑄉𑄬𑄖𑄬𑄴𑅁 𑄝𑄪𑄌𑄳𑄠 𑄝𑄪𑄢𑄨 𑄇𑄧𑄣𑄇, 𑄘𑄬 𑄘𑄬, 𑄝𑄨𑄎𑄴 𑄇𑄪𑄢𑄮𑄝𑄮
𑄇𑄝𑄨 𑄘𑄬𑅁 𑄃𑄬𑄝𑄢𑄧𑄖𑄴 𑄝𑄚𑄴𑄘𑄧𑄢𑄨 𑄛𑄬𑄣𑄧 𑄎𑄪𑅁 𑄖𑄬 𑄝𑄪𑄌𑄳𑄠 𑄝𑄪𑄢𑄨𑄢𑄴 𑄏𑄨𑄝𑄮𑄢𑄬 𑄇𑄝𑄨𑄣𑄮𑅁 𑄃 𑄌𑄨𑄉𑄮𑄚𑄴 𑄌𑄨𑄉𑄮𑄚𑄴 𑄇𑄧𑄖𑄴𑄖 𑄉𑄧𑄢𑄨 𑄌𑄨𑄎𑄨𑄇𑄴𑄮 𑄦𑄬𑄢𑄚𑄨
𑄢𑄚𑄨𑄣𑄮𑅁 𑄞𑄖𑄴𑄪𑄚𑄴 𑄢𑄚𑄨𑄣𑄮𑅁 𑄞𑄖𑄴 𑄛𑄨𑄣𑄬 𑄖𑄮𑄚𑄴 𑄛𑄨𑄣𑄬 𑄘𑄮𑄣𑄬 𑄉𑄧𑄢𑄨 𑄙𑄉𑄨 𑄙𑄪𑄉𑄨 𑄗𑄧𑄣𑄧𑅁 𑄥𑄬 𑄎𑄬𑄢𑄬 𑄖𑄬 𑄃𑄬𑄇𑄴𑄇𑄚𑄴 𑄝𑄪𑄢𑄴𑄉𑄨 𑄌𑄨𑄎𑄨𑄇𑄴𑄮 𑄥𑄚𑄴
𑄉𑄧𑄢𑄨 𑄈𑄧𑄇𑄴 𑄉𑄧𑄢𑄨 𑄛𑄘𑄧𑄣𑄴 𑄃𑄬𑄇𑄴𑄇𑄚𑄴 𑄇𑄝𑄧𑄢𑄴 𑄙𑄉𑄨 𑄙𑄪𑄣𑄮𑄚𑄧𑄖𑄴 𑄗𑄧𑄣𑄧𑅁</p>

<p>𑄝𑄇𑄴 𑄙𑄪𑄎𑄬𑄚𑄬𑄭 𑄝𑄪𑄌𑄳𑄠 𑄝𑄪𑄢𑄨 𑄙𑄚𑄧 𑄘𑄨𑄋𑄨𑄢 𑄝𑄪𑄉𑄨𑄚𑄬𑄭 𑄊𑄧𑄢𑄧𑄖𑄴 𑄜𑄨𑄢𑄨𑄣𑄇𑄴𑅁 𑄝𑄚𑄴𑄘𑄧𑄢𑄨 𑄖𑄢𑄢𑄴 𑄙𑄚𑄧 𑄘𑄨𑄋𑄨𑄢𑄉𑄪𑄚𑄴 𑄙𑄧𑄢𑄨 𑄘𑄨𑄣𑄮𑅁
𑄝𑄪𑄌𑄳𑄠 𑄝𑄪𑄢𑄨 𑄗𑄨𑄠𑄬𑄖𑄴𑄪𑄚𑄴 𑄝𑄧𑄎𑄨𑄝𑄢𑄴 𑄃𑄇𑄬𑄴 𑄇𑄧𑄣𑄧, 𑄌𑄨𑄎𑄨𑄇𑄴𑄮 𑄙𑄪𑄣𑄮𑄚𑄧𑄖𑄴 𑄊𑄪𑄟𑄴 𑄡𑄢𑄴𑅁 𑄏𑄘𑄨 𑄏𑄘𑄨 𑄉𑄘𑄧𑄉𑄰𑄱 𑄞𑄖𑄴 𑄈𑄬𑄘𑄧𑄁 𑄟𑄣𑄬𑅁 𑄞𑄢𑄨 𑄛𑄬𑄑𑄴
𑄛𑄪𑄢𑄬𑄢𑄴𑅁 𑄝𑄪𑄌𑄳𑄠 𑄝𑄪𑄢𑄨 𑄚𑄧 𑄎𑄨𑄢𑄬𑄚𑄬𑄭 𑄗𑄨𑄠𑄬 𑄝𑄘𑄬 𑄉𑄋𑄧𑄖𑄴 𑄉𑄬𑄣𑄇𑄴 𑄉𑄙𑄨𑄝𑄖𑄳𑄠𑄠𑄴𑅁 𑄃𑄬𑄖𑄴𑄪𑄇𑄴 𑄎𑄬𑄢𑄬 𑄖𑄢 𑄉𑄙𑄨𑄉𑄪𑄙𑄨 𑄜𑄨𑄢𑄨 𑄃𑄬𑄣𑄬𑄉𑄰𑄱
𑄝𑄚𑄴𑄘𑄧𑄢𑄨 𑄃𑄬𑄇𑄴𑄇𑄚𑄴 𑄇𑄚𑄨 𑄜𑄘 𑄝𑄢𑄖𑄴 𑄣𑄮𑄚𑄬𑄭 𑄇𑄧𑄣𑄧, 𑄃𑄬𑄝𑄢𑄧𑄖𑄴 𑄟𑄭𑄪 𑄉𑄙 𑄡𑄋𑄧𑄢𑄴𑅁 𑄡𑄬𑄟𑄴𑄃𑄮 𑄜𑄨𑄢𑄨 𑄃𑄬𑄟𑄴𑄝𑄰𑄱𑅁 𑄇𑄧𑄙𑄚𑄨 𑄇𑄰𑄱 𑄟𑄧𑄖𑄴𑄧𑄚𑄴
𑄝𑄚𑄴𑄘𑄧𑄢𑄨 𑄉𑄋𑄧𑄖𑄴 𑄉𑄙𑄨𑄝𑄖𑄳𑄠𑄠𑄴 𑄉𑄬𑄣𑄧𑅁</p>

<p>𑄟𑄳𑄦𑄖𑄴𑄧𑄢𑄴 𑄝𑄚𑄴𑄘𑄧𑄢𑄨 𑄉𑄙 𑄡𑄬𑄠𑄬𑄘𑄬 𑄃𑄢𑄴 𑄜𑄨𑄢𑄨 𑄚𑄧 𑄃𑄬𑄏𑄬𑅁 𑄇𑄧𑄢𑄇𑄧𑄢𑄨 𑄥𑄧𑄁 𑄝𑄌𑄴𑄍𑄬𑄭 𑄎𑄬𑄢𑄬𑄘𑄨 𑄝𑄪𑄌𑄳𑄠 𑄇𑄨𑄎𑄬𑄇𑄴 𑄇𑄨𑄎𑄬𑄇𑄴 𑄉𑄧𑄢𑄨
𑄝𑄚𑄴𑄘𑄧𑄢𑄨𑄢𑄬 𑄓𑄉 𑄙𑄧𑄢𑄨𑄣𑄮𑅁 𑄝𑄚𑄴𑄘𑄧𑄢𑄨 𑄉𑄋𑄧 𑄃𑄪𑄛𑄢𑄧𑄖𑄴𑄪𑄚𑄴 𑄃𑄬𑄇𑄴𑄮 𑄃𑄧𑄎𑄧𑄣𑄴 𑄉𑄏𑄧𑄖𑄴 𑄃𑄪𑄘𑄨𑄚𑄬𑄭 𑄥𑄧𑄟𑄧𑄖𑄴 𑄘𑄨𑄣𑄮𑅁 𑄃 𑄖𑄬 𑄝𑄪𑄌𑄳𑄠 𑄝𑄪𑄢𑄨𑄢𑄬 𑄓𑄉𑄨
𑄇𑄧𑄣𑄧, 𑄃𑄮 𑄝𑄪𑄌𑄳𑄠 𑄝𑄪𑄢𑄨, 𑄟𑄭𑄪 𑄃𑄢𑄴 𑄜𑄨𑄢𑄨𑄘𑄪𑄁 𑄚𑄧𑄠𑄴𑅁 𑄟𑄭𑄪 𑄃𑄟 𑄝𑄚𑄴𑄘𑄧𑄢𑄧𑄢𑄴 𑄏𑄉𑄧𑄖𑄴 𑄜𑄨𑄢𑄨 𑄡𑄋𑄧𑄢𑄴𑄣𑄰𑄱𑅁 𑄖𑄧𑄟𑄢𑄬 𑄖𑄧𑄟 𑄌𑄨𑄎𑄨𑄇𑄴𑄮 𑄦𑄬𑄢𑄚𑄨
𑄢𑄚𑄨 𑄘𑄮𑄁 𑄥𑄳𑄠𑅁 𑄥𑄪𑄠𑄮𑄖𑄴 𑄥𑄪𑄠𑄮𑄖𑄴 𑄉𑄧𑄢𑄨 𑄈𑄧𑅁 𑄟𑄧 𑄝𑄛𑄴 𑄟, 𑄃𑄨𑄖𑄴𑄮 𑄇𑄪𑄘𑄪𑄟𑄴, 𑄞𑄬𑄭 𑄝𑄧𑄚𑄴𑄙𑄪 𑄇𑄝𑄨 𑄘𑄮𑄘𑄬, 𑄦𑄨𑄘𑄮𑄖𑄴 𑄃𑄊𑄬𑄚𑄨 𑄖𑄧𑄟𑄢𑄴?
𑄥𑄨𑄠𑄬𑄚𑄬 𑄟𑄭𑄪-𑄃𑄮 𑄟𑄧 𑄇𑄬𑄚 𑄃𑄪𑄉𑄪𑄢𑄬𑄠𑄮𑄁𑅁 𑄟𑄧 𑄃𑄏 𑄖𑄪𑄟𑄨 𑄚𑄧 𑄉𑄧𑄍𑄳𑄠𑄧, 𑄟𑄭𑄪 𑄝𑄚𑄴𑄘𑄧𑄢𑄧 𑄏𑄉𑄧𑄖𑄴 𑄜𑄨𑄢𑄨 𑄡𑄋𑄧𑄣𑄴𑄮𑄠𑄴𑅁 𑄃𑄨𑄚𑄴𑄘𑄨 𑄝𑄪𑄌𑄳𑄠 𑄝𑄪𑄢𑄨
𑄙𑄪𑄣𑄮𑄚𑄚𑄴 𑄃𑄪𑄖𑄳𑄠𑄠𑄴 𑄌𑄚𑄴𑄘𑄰𑄱𑄘𑄬, 𑄇𑄪𑄙𑄪 𑄌𑄨𑄎𑄨𑄇𑄴𑄮, 𑄇𑄪𑄙𑄪 𑄇𑄨! 𑄃𑄨𑄝𑄬 𑄃𑄨𑄇𑄴𑄮 𑄇𑄝𑄧𑄢𑄧 𑄞𑄪𑄘𑄨𑅁 𑄖𑄮𑄚𑄴 𑄛𑄨𑄣𑄬𑄝𑄮 𑄌𑄚𑄴𑄘𑄰𑄱𑄘𑄬 𑄟𑄧𑄚𑄨𑄌𑄴𑄮𑄢𑄧 𑄦𑄬𑄢𑅁
𑄌𑄨𑄉𑄮𑄚𑄴 𑄌𑄨𑄉𑄮𑄚𑄴 𑄦𑄖𑄴 𑄒𑄬𑄁 𑄘𑄬𑄊 𑄡𑄠𑄴𑅁 𑄝𑄪𑄌𑄳𑄠 𑄝𑄪𑄢𑄨 𑄃𑄬𑄇𑄴 𑄥𑄧𑄟𑄢𑄬 𑄇𑄚𑄨 𑄃𑄪𑄘𑄨𑄣𑄇𑄴 𑄞𑄬𑄀...𑅁</p>

<p>𑄖𑄢 𑄇𑄚𑄧𑄘𑄬 𑄇𑄚𑄧𑄘𑄬 𑄃𑄉𑄖𑄳𑄠 𑄢𑄉𑄬 𑄉𑄨𑄢𑄴𑄉𑄨𑄢𑄘𑄬 𑄉𑄨𑄢𑄴𑄉𑄨𑄢𑄘𑄬 𑄘𑄨𑄎𑄧𑄚𑄬 𑄘𑄨𑄠𑄚𑄴 𑄖𑄉𑄧𑄣𑄴 𑄙𑄧𑄢𑄨 𑄝𑄚𑄴𑄘𑄧𑄢𑄨𑄢𑄬 𑄇𑄝𑄨𑄝𑄬𑄖𑄳𑄠𑄠𑄴
𑄡𑄬𑄣𑄇𑄴𑅁 𑄖𑄢 𑄉𑄳𑄠𑄣𑄴 𑄘𑄬𑄘𑄬 𑄘𑄬𑄘𑄬 𑄉𑄋𑄚𑄴 𑄛𑄢𑄴 𑄦𑄧𑄣𑄇𑄴𑄇𑄰𑄱𑅁 𑄃𑄨𑄚𑄴𑄘𑄨 𑄝𑄚𑄴𑄘𑄧𑄢𑄨 𑄢𑄉𑄬 𑄈𑄧𑄚𑄴𑄌𑄪𑄇𑄴𑄌𑄪𑄇𑄴 𑄝𑄪𑄌𑄳𑄠 𑄝𑄪𑄢𑄨𑄢𑄬 𑄘𑄬𑄊𑄨𑄚𑄬𑄭 𑄃𑄬𑄇𑄴
𑄉𑄏𑄧𑄖𑄴𑄪𑄚𑄴 𑄃𑄬𑄇𑄴 𑄉𑄏𑄧𑄖𑄴 𑄜𑄣𑄴𑄣𑄬𑄭 𑄜𑄣𑄴𑄣𑄬𑄭 𑄉𑄧𑄞𑄨𑄚𑄴 𑄖𑄢𑄪𑄟𑄮𑄢𑄴 𑄟𑄮𑄈𑄳𑄠 𑄙𑄬𑄭 𑄉𑄬𑄣𑄧𑄉𑄰𑄱𑅁 𑄝𑄪𑄌𑄳𑄠 𑄝𑄪𑄢𑄨 𑄦𑄧𑄢𑄚𑄴 𑄦𑄧𑄠𑄴 𑄥𑄧𑄁 𑄣𑄧𑄢𑄬𑄚𑄬𑄭-𑄃𑄮
𑄝𑄚𑄴𑄘𑄧𑄢𑄨𑄢𑄬 𑄣𑄉𑄧𑄖𑄴 𑄚𑄧 𑄛𑄬𑄣𑄇𑄴𑅁</p>

<p>𑄖𑄢 𑄏𑄨𑄝𑄮 𑄟𑄧𑄢𑄚𑄠𑄴 𑄟𑄚𑄧𑄘𑄴𑄪𑄊𑄬 𑄇𑄧𑄠𑄬𑄇𑄴𑄘𑄨𑄚𑄴 𑄙𑄬𑄚𑄴𑄘 𑄉𑄧𑄢𑄨 𑄢𑄧𑄣𑄇𑄴 𑄇𑄟𑄴 𑄇𑄧𑄢𑄧𑄌𑄴 𑄃𑄬𑄢𑄨𑄚𑄬𑄭𑅁 𑄎𑄬𑄢𑄬𑄘𑄨 𑄝𑄪𑄌𑄳𑄠 𑄝𑄚𑄴𑄘𑄧𑄢𑄪𑄚𑄮𑄢𑄬 𑄇𑄬𑄚
𑄃𑄪𑄉𑄪𑄢𑄬𑄝𑄢𑄴 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄖𑄪𑄣𑄨𑄣𑄮𑅁 𑄖𑄬 𑄝𑄪𑄘𑄴𑄙𑄨𑄉𑄚𑄴 𑄝𑄪𑄢𑄨𑄢𑄬 𑄝𑄪𑄏𑄬𑄭 𑄘𑄨𑄣𑄮𑅁 𑄥𑄬𑄝𑄬𑄘𑄬𑄚𑄴 𑄖𑄢 𑄌𑄮𑄣𑄴 𑄛𑄖𑄴 𑄚𑄨𑄚𑄬𑄭 𑄝𑄚𑄴𑄘𑄧𑄢𑄪𑄚𑄬 𑄡𑄬
𑄝𑄟𑄧𑄖𑄴 𑄗𑄚𑄴 𑄥𑄬 𑄝𑄟𑄧𑄖𑄴 𑄇𑄧𑄠𑄬𑄇𑄴 𑄘𑄨𑄚𑄮𑄖𑄳𑄠𑄠𑄴 𑄇𑄖𑄴𑄮𑄚𑄧𑄖𑄴 𑄡𑄠𑄴 𑄛𑄢 𑄡𑄬𑄣𑄇𑄴𑅁 𑄖𑄢 𑄥𑄨𑄙𑄪 𑄡𑄬𑄭 𑄃𑄬𑄇𑄴𑄇𑄚𑄴 𑄃𑄧𑄎𑄧𑄣𑄴 𑄇𑄟𑄳𑄦 𑄟𑄙𑄖𑄴
𑄝𑄎𑄬𑄭 𑄝𑄚𑄨𑄣𑄇𑄴𑄇𑄰𑄱𑅁 𑄝𑄪𑄌𑄳𑄠 𑄘𑄧𑄉 𑄘𑄧𑄉 𑄘𑄧𑄣𑄪 𑄝𑄌𑄴 𑄇𑄝𑄨𑄚𑄬𑄭 𑄝𑄬𑄖𑄴 𑄜𑄬𑄢 𑄙𑄧𑄢𑄨𑄣𑄮𑅁 𑄝𑄬𑄖𑄴 𑄜𑄬𑄢𑄨 𑄜𑄪𑄢𑄬𑄭 𑄃𑄬𑄇𑄴𑄮 𑄘𑄋𑄧𑄢𑄴 𑄘𑄪𑄣𑄴 𑄝𑄪𑄚𑄮
𑄙𑄧𑄢𑄨𑄣𑄮𑅁 𑄃𑄨𑄚𑄴𑄘𑄨 𑄝𑄚𑄴𑄘𑄧𑄢𑄪𑄚𑄬 𑄘𑄫𑄢𑄮𑄖𑄴𑄪𑄚𑄴 𑄝𑄪𑄌𑄳𑄠 𑄝𑄪𑄢𑄨𑄢𑄬 𑄌𑄮𑄊𑄬 𑄌𑄮𑄈𑄴 𑄉𑄧𑄢𑄨 𑄢𑄧𑄣𑄇𑄴𑅁 𑄖𑄢 𑄇𑄨 𑄉𑄧𑄖𑄴𑄧𑄚𑄴 𑄥𑄨𑄠𑄚𑄴 𑄘𑄮𑄣𑄬 𑄉𑄧𑄢𑄨
𑄌𑄬𑄝𑄖𑄳𑄠𑄠𑄴 𑄝𑄚𑄴𑄘𑄧𑄢𑄪𑄚𑄮𑄢𑄴 𑄥𑄦𑄧𑄥𑄨 𑄘𑄨𑄃𑄬𑄇𑄴𑄎𑄧𑄚𑄴 𑄛𑄮𑄣𑄴𑄣𑄬𑄭 𑄛𑄮𑄣𑄴𑄣𑄬𑄭 𑄏𑄪𑄝𑄮 𑄥𑄬𑄢𑄬𑄖𑄴𑄪𑄚𑄴 𑄢𑄨𑄚𑄨 𑄌𑄬𑄣𑄇𑄴𑄨𑅁 𑄃𑄉𑄧𑄢𑄴 𑄖𑄬𑄟𑄴𑄟𑄁 𑄟𑄧𑄎𑄨𑄟𑄴 𑄝𑄪𑄢𑄨
𑄝𑄪𑄌𑄳𑄠𑄢𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄝𑄪𑄌𑄳𑄠 𑄃𑄨𑄝𑄬 𑄇𑄨 𑄝𑄪𑄚𑄮𑄢𑄴? 𑄝𑄪𑄌𑄳𑄠 𑄇𑄧𑄣𑄧, 𑄚𑄧 𑄘𑄬𑄊𑄧𑄖𑄬𑄴 𑄘𑄪𑄣𑄴 𑄝𑄪𑄚𑄧𑄋𑄧𑄖𑄬𑄴𑅁 𑄝𑄪𑄢𑄨 𑄇𑄧𑄣𑄧, 𑄃𑄬 𑄘𑄪𑄣𑄴𑄮
𑄇𑄨𑄖𑄳𑄠𑄠𑄴 𑄝𑄪𑄚𑄧𑄢𑄴? 𑄝𑄪𑄌𑄳𑄠 𑄃𑄬𑄖𑄴𑄪𑄇𑄴 𑄏𑄏𑄨 𑄟𑄢𑄨 𑄇𑄧𑄣𑄧, 𑄃 𑄈𑄧𑄝𑄧𑄢𑄴 𑄚𑄧 𑄛𑄌𑄴, 𑄃𑄉𑄖𑄳𑄠 𑄝𑄧𑄢𑄴 𑄝𑄧 𑄝𑄬𑄝𑄧𑄘𑄬𑅁 𑄝𑄧𑄢𑄴 𑄝𑄧𑄑𑄴 𑄃𑄬𑄉𑄏𑄧
𑄌𑄟𑄴 𑄃𑄪 𑄉𑄏𑄧𑄖𑄴 𑄣𑄉𑄨𑄝𑄮𑅁 𑄉𑄌𑄴, 𑄝𑄌𑄴 𑄝𑄬𑄇𑄴 𑄞𑄋𑄨 𑄡𑄬𑄭 𑄇𑄪𑄖𑄴𑄖𑄨𑄁 𑄇𑄖𑄴𑄖𑄁 𑄦𑄧𑄝𑄧, 𑄝𑄬𑄇𑄴 𑄟𑄧𑄚𑄨𑄌𑄴𑄮𑄢𑄴, 𑄦𑄬𑄟𑄚𑄴, 𑄛𑄧𑄏𑄪 𑄛𑄧𑄇𑄴𑄨 𑄟𑄧𑄢𑄨
𑄡𑄬𑄝𑄇𑄴𑅁 𑄇𑄨𑄃𑄮𑄎𑄧𑄚𑄴 𑄝𑄎𑄨𑄘𑄇𑄴 𑄚𑄧𑄠𑄴𑅁 𑄃𑄟𑄨 𑄘𑄨𑄎𑄧𑄚𑄬 𑄃𑄬 𑄘𑄪𑄣𑄴𑄮𑄖𑄴 𑄥𑄮𑄟𑄬𑄭 𑄗𑄬𑄝𑄧𑄁𑅁 𑄃𑄟𑄢𑄴 𑄇𑄨𑄌𑄴𑄪 𑄦𑄧𑄘𑄧 𑄚𑄧𑄠𑄴𑅁 𑄥𑄬𑄖𑄳𑄠𑄠𑄴 𑄃𑄨𑄝𑄬
𑄝𑄪𑄚𑄧𑄋𑄧𑄖𑄬𑄴𑅁 𑄌𑄪𑄉𑄨𑄘𑄨𑄠𑄬 𑄝𑄚𑄴𑄘𑄧𑄢𑄪𑄚𑄬 𑄝𑄪𑄌𑄳𑄠𑄢𑄴 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄃𑄪𑄉𑄪𑄢𑄨 𑄃𑄪𑄘𑄨𑄣𑄇𑄴𑅁 𑄖𑄢 𑄜𑄨𑄢𑄨 𑄡𑄬𑄭 𑄝𑄬𑄇𑄴 𑄝𑄚𑄴𑄘𑄧𑄢𑄪𑄚𑄮𑄢𑄬 𑄥𑄬𑄭 𑄈𑄧𑄝𑄧𑄢𑄚𑄴
𑄥𑄪𑄚𑄬𑄣𑄇𑄴𑄇𑄰𑄱𑅁 𑄝𑄚𑄴𑄘𑄧𑄢𑄪𑄚𑄬 𑄝𑄬𑄇𑄴𑄪𑄚𑄬 𑄓𑄧𑄢𑄬 𑄉𑄨𑄢𑄴𑄉𑄨𑄢𑄬𑄭 𑄃𑄪𑄘𑄨𑄣𑄇𑄴𑅁 𑄖𑄢 𑄞𑄝𑄨𑄣𑄇𑄴—𑄃𑄬𑄙𑄧𑄇𑄴 𑄥𑄢𑄚𑄙 𑄦𑄧𑄣𑄬𑄉𑄰𑄱 𑄃𑄟𑄨 𑄇𑄨𑄋𑄨𑄢𑄨 𑄝𑄎𑄨𑄝𑄮𑄁?
𑄥𑄬𑄝𑄬𑄘𑄬𑄚𑄴 𑄖𑄢 𑄖𑄬𑄟𑄴𑄟𑄁 𑄉𑄧𑄢𑄨 𑄃𑄬𑄇𑄴𑄘𑄉𑄨𑄠𑄬 𑄥𑄦𑄧𑄥𑄴 𑄉𑄧𑄢𑄨 𑄝𑄪𑄌𑄳𑄠𑄖𑄴𑄪𑄚𑄴 𑄝𑄪𑄘𑄴𑄙𑄨 𑄟𑄊𑄨𑄝𑄖𑄳𑄠𑄠𑄴 𑄃𑄬𑄣𑄇𑄴𑅁 𑄖𑄢 𑄘𑄫𑄢𑄮𑄖𑄴𑄪𑄚𑄴 𑄝𑄪𑄌𑄳𑄠𑄢𑄬
𑄇𑄧𑄣𑄇, 𑄃𑄮 𑄝𑄪𑄌𑄳𑄠, 𑄦𑄧𑄠𑄴𑄚𑄬 𑄃𑄉𑄖𑄳𑄠 𑄝𑄧𑄢𑄴 𑄝𑄧 𑄝𑄬𑄝𑄧𑄘𑄬 𑄞𑄨𑄣𑄬? 𑄝𑄪𑄌𑄳𑄠 𑄉𑄧𑄟𑄴𑄞𑄨𑄢𑄴 𑄉𑄧𑄢𑄨 𑄃𑄪𑄖𑄴𑄧𑄢𑄴 𑄘𑄨𑄣𑄮—𑄃 𑄦𑄧𑄠𑄴 𑄇𑄨𑄚𑄬𑄭 𑄘𑄬 𑄟𑄭𑄪
𑄃𑄬 𑄘𑄪𑄣𑄴𑄮 𑄝𑄪𑄚𑄧𑄋𑄧𑄖𑄬𑄴𑅁 𑄃𑄟𑄨 𑄘𑄨 𑄝𑄪𑄌𑄳𑄠 𑄝𑄪𑄢𑄨 𑄦𑄧𑄠𑄴𑄖𑄧 𑄥𑄮𑄟𑄬𑄭 𑄚𑄨𑄌𑄨𑄘𑄬 𑄉𑄧𑄢𑄨 𑄗𑄬𑄝𑄧𑄁𑅁 𑄃𑄟𑄢𑄴 𑄇𑄨𑄌𑄴𑄪 𑄦𑄧𑄘𑄧 𑄚𑄧𑄠𑄴𑅁 𑄝𑄚𑄴𑄘𑄧𑄢𑄪𑄚𑄬 𑄃𑄟𑄳𑄦𑄧𑄇𑄴
𑄦𑄰𑄱𑄚𑄬𑄭 𑄇𑄧𑄣𑄇, 𑄃𑄮 𑄃𑄎𑄪, 𑄃𑄟𑄨 𑄥𑄣𑄬𑄚𑄴 𑄇𑄨 𑄉𑄧𑄢𑄨𑄝𑄮𑄁? 𑄇𑄨𑄋𑄨𑄢𑄨 𑄃𑄟𑄨 𑄝𑄎𑄨𑄝𑄮𑄁? 𑄃𑄟𑄢𑄬𑄃𑄮 𑄃𑄬𑄇𑄴𑄮 𑄘𑄋𑄧𑄢𑄴 𑄘𑄪𑄣𑄴 𑄝𑄪𑄚𑄨 𑄘𑄬 𑄚𑅁 𑄃𑄟𑄨
𑄃𑄉𑄧𑄢𑄴 𑄝𑄬𑄇𑄴 𑄊𑄧𑄘𑄧𑄚𑄚𑄨𑄖𑄳𑄠𑄠𑄴 𑄖𑄧𑄖𑄴𑄪𑄚𑄴 𑄟𑄜𑄴 𑄌𑄬𑄭𑅁 𑄘𑄧𑄠 𑄉𑄧𑄢𑄨 𑄃𑄟𑄢𑄬 𑄖𑄭𑄪 𑄝𑄎𑅁 𑄝𑄪𑄌𑄳𑄠 𑄌𑄠𑄴𑄘𑄬 𑄃𑄬𑄝𑄢𑄧𑄖𑄴 𑄎𑄪 𑄃𑄪𑄗𑄳𑄠𑅁 𑄖𑄬 𑄃𑄢𑄧
𑄝𑄬𑄌𑄴 𑄉𑄧𑄟𑄴𑄞𑄨𑄢𑄴 𑄦𑄰𑄱 𑄇𑄧𑄣𑄧, 𑄇𑄧𑄚𑄬 𑄇𑄨𑄋𑄨𑄢𑄨 𑄝𑄎𑄨𑄝𑄮 𑄟𑄭𑄪 𑄈𑄧𑄝𑄧𑄢𑄴 𑄚𑄧𑄛𑄁𑅁 𑄃𑄟 𑄛𑄧𑄢𑄚𑄚𑄨 𑄝𑄎𑄨𑄣𑄬𑄭 𑄦𑄧𑄠𑄴𑅁</p>

<p>𑄝𑄚𑄴𑄘𑄧𑄢𑄪𑄚𑄬 𑄝𑄪𑄌𑄳𑄠𑄢𑄬 𑄇𑄪𑄎𑄮𑄣𑄨 𑄉𑄧𑄢𑄨 𑄇𑄧𑄣𑄇, 𑄃𑄮 𑄃𑄎𑄪 𑄢𑄬 𑄃𑄎𑄪, 𑄃𑄟𑄢𑄬 𑄃𑄬𑄇𑄬𑄴𑄚 𑄟𑄬𑄠𑄬 𑄉𑄧𑄢𑄴 𑄚𑅁 𑄃𑄟𑄨 𑄃𑄢𑄴 𑄇𑄧𑄚𑄧𑄘𑄨𑄚𑄴
𑄃𑄌𑄴𑄍𑄪𑄢𑄮 𑄉𑄧𑄖𑄴𑄖𑄧𑄁 𑄚𑄧𑄠𑄴𑅁 𑄇𑄧𑄚𑄧𑄘𑄨𑄚𑄴 𑄖𑄧𑄢𑄴 𑄇𑄧𑄚𑄧 𑄈𑄧𑄖𑄨 𑄉𑄧𑄖𑄴𑄖𑄧𑄁 𑄚𑄧𑄠𑄴𑅁 𑄖𑄧 𑄎𑄪𑄟𑄮𑄖𑄴 𑄃𑄟𑄨 𑄦𑄧𑄘𑄁𑄥𑄨𑄇𑄴 𑄈𑄪𑄌𑄴 𑄘𑄨𑄘𑄮𑄁𑄉𑄰𑄱 𑄚𑄧𑄠𑄴𑅁 𑄃𑄟𑄢𑄬 𑄖𑄭𑄪
𑄃𑄉𑄖𑄳𑄠 𑄝𑄧𑄢𑄴 𑄝𑄧𑄖𑄴𑄪𑄚𑄴 𑄝𑄎𑅁 𑄖𑄭𑄪 𑄝𑄪𑄚𑄮𑄖𑄬𑄴 𑄘𑄪𑄣𑄴𑄮 𑄃𑄟𑄢𑄬 𑄘𑄬𑅁 𑄖𑄭𑄪 𑄚𑄪𑄃𑄮 𑄃𑄬𑄇𑄴𑄮 𑄝𑄪𑄚𑄨𑄌𑄴𑅁 𑄇𑄪𑄎𑄮𑄣𑄨 𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄝𑄪𑄌𑄳𑄠 𑄇𑄧𑄣𑄧,
𑄒𑄨𑄇𑄴 𑄃𑄊𑄬, 𑄣𑄧𑄝 𑄃𑄭𑅁 𑄟𑄭𑄪 𑄃𑄢𑄧 𑄃𑄬𑄇𑄴𑄮 𑄃𑄟 𑄃𑄧𑄎𑄧𑄚𑄴 𑄉𑄧𑄢𑄨 𑄝𑄪𑄚𑄨 𑄛𑄬𑄟𑄴𑅁 𑄟𑄧𑄢𑄴 𑄘𑄪𑄇𑄴 𑄝𑄢𑄨𑄣𑄮𑄘𑄬 𑄃𑄭𑅁 𑄝𑄪𑄌𑄳𑄠𑄢𑄴 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭
𑄝𑄚𑄴𑄘𑄧𑄢𑄪𑄚𑄬 𑄈𑄪𑄎𑄨 𑄦𑄧𑄣𑄇𑄴𑅁 𑄖𑄢 𑄘𑄪𑄣𑄴𑄮 𑄥𑄢 𑄦𑄮𑄇𑄴, 𑄥𑄢 𑄦𑄮𑄇𑄴 𑄉𑄧𑄢𑄨 𑄝𑄌𑄴𑄍𑄬𑄭 𑄢𑄧𑄣𑄇𑄴𑅁 𑄝𑄪𑄌𑄳𑄠 𑄘𑄪𑄣𑄴𑄮 𑄝𑄪𑄚𑄨 𑄜𑄪𑄢𑄬𑄣𑄧𑅁 𑄖𑄢𑄴
𑄃𑄬𑄇𑄴𑄇𑄚𑄴 𑄙𑄉𑄧𑄚𑄨 𑄝𑄚𑄬𑄣𑄧𑅁 𑄎𑄬𑄢𑄬𑄘𑄨 𑄖𑄬 𑄇𑄧𑄣𑄧, 𑄃𑄬𑄏𑄧, 𑄝𑄬𑄇𑄴 𑄝𑄚𑄴𑄘𑄧𑄢𑄪𑄚𑄴 𑄃𑄬𑄏𑄧𑅁 𑄉𑄘𑄬𑄭 𑄉𑄘𑄬𑄭 𑄥𑄧𑄟𑄧𑄉𑄨𑅁 𑄃𑄬𑄇𑄴𑄮 𑄘𑄪𑄣𑄮𑄖𑄴 𑄃𑄘𑄧 𑄛𑄢𑅁
𑄖𑄧𑄟𑄖𑄳𑄠𑄠𑄴 𑄟𑄭𑄪 𑄃𑄢𑄴 𑄝𑄪𑄚𑄨𑄘𑄨 𑄚𑄧 𑄛𑄢𑄨𑄟𑄴𑅁 𑄃𑄬𑄏𑄧, 𑄃𑄬𑄏𑄧, 𑄝𑄬𑄇𑄴𑄪𑄚𑄴 𑄃𑄬𑄏𑄧𑅁 𑄝𑄚𑄴𑄘𑄧𑄢𑄪𑄚𑄬 𑄈𑄪𑄎𑄨𑄠𑄬 𑄚𑄎𑄪𑄇𑄴 𑄇𑄎𑄪𑄇𑄴 𑄉𑄧𑄢𑄨 𑄘𑄪𑄣𑄴𑄮𑄖𑄴 𑄉𑄘𑄬𑄭
𑄉𑄘𑄬𑄭 𑄥𑄧𑄟 𑄙𑄧𑄢𑄨𑄣𑄇𑄴𑅁 𑄇𑄭 𑄇𑄪𑄢𑄬 𑄡𑄨𑄘𑄪𑄇𑄴𑄪𑄚𑄴 𑄝𑄚𑄴𑄘𑄧𑄢𑄴 𑄃𑄬𑄣𑄇𑄴, 𑄝𑄬𑄇𑄴𑄪𑄚𑄴 𑄥𑄮𑄟𑄬𑄣𑄇𑄴𑅁 𑄟𑄳𑄦𑄖𑄴𑄧𑄢𑄴 𑄃𑄬𑄇𑄴𑄮 𑄛𑄬𑄘𑄮𑄣𑄨 𑄝𑄚𑄴𑄘𑄧𑄢𑄴 𑄚𑄧 𑄥𑄮𑄟𑄬𑄭 𑄖𑄬
𑄃𑄚𑄴𑄘𑄧𑄣𑄬 𑄛𑄮𑄣𑄴𑄣𑄬𑄭 𑄢𑄧𑄣𑄧𑅁 𑄖𑄢𑄴 𑄇𑄨𑄖𑄳𑄠𑄠𑄴 𑄎𑄚𑄨 𑄟𑄧𑄚𑄬 𑄟𑄧𑄚𑄬 𑄥𑄧𑄚𑄴𑄘𑄬𑄦𑄧 𑄦𑄧𑄣𑄧𑅁 𑄖𑄬 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮—𑄝𑄪𑄌𑄳𑄠𑄢𑄴 𑄟𑄧𑄚𑄧𑄖𑄴 𑄚𑄨𑄌𑄧𑄴𑄧𑄠𑄰𑄱
𑄇𑄪𑄝𑄪𑄘𑄴𑄙𑄨 𑄃𑄊𑄬𑅁 𑄥𑄨𑄠𑄬𑄚𑄬 𑄖𑄬 𑄃𑄣𑄬𑄴𑄖𑄴𑄪𑄚𑄴 𑄛𑄮𑄣𑄴𑄣𑄬𑄭 𑄛𑄮𑄣𑄴𑄣𑄬𑄭 𑄝𑄪𑄌𑄳𑄠 𑄇𑄨 𑄝𑄪𑄘𑄴𑄙𑄨 𑄚𑄨 𑄉𑄧𑄢𑄬 𑄌𑄬𑄭 𑄢𑄧𑄣𑄧𑅁</p>

<p>𑄝𑄚𑄴𑄘𑄧𑄢𑄪𑄚𑄴 𑄝𑄬𑄇𑄴𑄪𑄚𑄬 𑄘𑄪𑄣𑄴𑄴𑄮𑄖𑄴 𑄥𑄮𑄟𑄬𑄭 𑄜𑄪𑄢𑄬𑄣𑄬 𑄝𑄪𑄌𑄳𑄠 𑄇𑄧𑄣𑄧, 𑄝𑄬𑄇𑄴𑄪𑄚𑄴 𑄥𑄮𑄟𑄬𑄭 𑄜𑄪𑄢𑄬𑄠𑄮 𑄘𑄧𑅁 𑄚 𑄇𑄨 𑄇𑄨𑄃𑄮𑄎𑄧𑄚𑄴 𑄝𑄉𑄨 𑄃𑄊𑄧𑄚𑄴, 𑄗𑄬𑄣𑄬
𑄇𑄧𑄚? 𑄝𑄚𑄴𑄘𑄧𑄢𑄪𑄚𑄬 𑄥𑄧𑄁 𑄉𑄧𑄢𑄨 𑄇𑄧𑄣𑄇, 𑄚 𑄚, 𑄇𑄨𑄃𑄮𑄎𑄧𑄚𑄬 𑄝𑄉𑄨 𑄚𑄬𑄭𑅁 𑄝𑄬𑄇𑄴𑄪𑄚𑄴 𑄥𑄮𑄟𑄬𑄭 𑄜𑄪𑄢𑄬𑄭𑄠𑄮𑄚𑄴𑅁 𑄃𑄬𑄝𑄢𑄧𑄖𑄴 𑄝𑄪𑄌𑄳𑄠 𑄘𑄪𑄣𑄴𑄮𑄢𑄴
𑄔𑄉𑄧𑄚𑄨𑄉𑄚𑄴 𑄝𑄚𑄨 𑄘𑄨𑄣𑄮𑅁 𑄃 𑄇𑄧𑄣𑄧, 𑄟𑄧𑄢𑄢𑄴 𑄝𑄚𑄴𑄘𑄧𑄢𑄪𑄚𑄴, 𑄖𑄧𑄟𑄢𑄴 𑄝𑄧𑄢𑄴 𑄝𑄧𑄖𑄴𑄪𑄚𑄴 𑄝𑄎𑄚 𑄚𑄨? 𑄃𑄨𑄇𑄴𑄨𑄚𑄬 𑄝𑄬𑄇𑄴𑄪𑄚𑄬 𑄃𑄬𑄇𑄴𑄣𑄧𑄉𑄬 𑄥𑄬𑄁𑄉𑄳𑄢𑄬𑄟
𑄃𑄘𑄟𑄴 𑄣𑄪𑄋𑄨𑄝𑄉𑄰𑄱𑄘𑄬 𑄈𑄧𑄝𑄧𑄢𑄴 𑄛𑄧 𑄚𑄨? 𑄟𑄧𑄢𑄴𑄣𑄰𑄱 𑄣𑄬𑄝𑄬 𑄣𑄬𑄝𑄬 𑄉𑄧𑄢 𑄙𑄧𑄌𑄳𑄠𑄧 𑄘𑄬𑅁 𑄃𑄨𑄇𑄴𑄨𑄚𑄬 𑄇𑄟𑄳𑄦 𑄟𑄙𑄘𑄨 𑄖𑄧𑄟𑄢𑄬 𑄉𑄮𑄌𑄴𑄌𑄬𑄭 𑄘𑄨𑄟𑄴𑅁 𑄖𑄪𑄟𑄨
𑄝𑄬𑄇𑄴𑄪𑄚𑄬 𑄘𑄪𑄣𑄮𑄖𑄴 𑄝𑄚𑄳𑄠 𑄉𑄧𑄢𑄨 𑄛𑄚𑄨𑄖𑄴 𑄓𑄪𑄝𑄨 𑄟𑄧𑄢𑄨𑄝𑅁 𑄃𑄬𑄌𑄳𑄠𑄖𑄴𑄪𑄚𑄴 𑄙𑄧𑄢𑄨 𑄖𑄧𑄟𑄢𑄴 𑄝𑄚𑄴𑄘𑄧𑄢𑄧𑄢𑄴 𑄝𑄧𑄁𑄥𑄧 𑄥𑄬𑄌𑄴𑅁 𑄝𑄚𑄴𑄘𑄧𑄢𑄧𑄢𑄴 𑄝𑄧𑄁𑄥𑄧 𑄝𑄦𑄳𑄣
𑄃𑄪𑄘𑄨 𑄡𑄬𑄝𑄧𑅁 𑄇𑄧𑄙𑄚𑄨 𑄇𑄰𑄱 𑄟𑄧𑄖𑄴𑄧𑄚𑄴 𑄝𑄪𑄌𑄳𑄠 𑄝𑄚𑄴𑄘𑄧𑄢𑄴 𑄞𑄧𑄢𑄧𑄚𑄴 𑄘𑄪𑄣𑄴𑄮 𑄇𑄣𑄟𑄴 𑄟𑄢𑄨 𑄟𑄢𑄨 𑄇𑄟 𑄇𑄎𑄖𑄴 𑄣𑄪𑄋𑄬𑄣𑄧𑄉𑄰𑄱𑅁 𑄃 𑄥𑄨𑄠𑄖𑄴𑄪𑄚𑄴 𑄃𑄬𑄇𑄴𑄮
𑄇𑄣𑄟𑄬 𑄘𑄪𑄣𑄴𑄮 𑄇𑄟𑄳𑄦 𑄘𑄨𑄊𑄮𑄣𑄨 𑄘𑄨𑄣𑄮 𑄉𑄮𑄌𑄴𑄌𑄬𑄭𑅁 𑄝𑄚𑄴𑄘𑄧𑄢𑄪𑄚𑄴 𑄘𑄪𑄣𑄴𑄮𑄢𑄴 𑄞𑄨𑄘𑄨𑄢𑄬 𑄇𑄨𑄎𑄨𑄇𑄴 𑄇𑄎𑄇𑄴 𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄘𑄪𑄣𑄴𑄮 𑄃𑄪𑄞𑄮𑄖𑄴 𑄏𑄝𑄧𑄑𑄴
𑄉𑄧𑄢𑄨 𑄉𑄧𑄌𑄴𑄌𑄬𑄭 𑄡𑄬𑄭 𑄜𑄬𑄇𑄬𑄴𑄣𑄁 𑄉𑄧𑄢𑄨 𑄉𑄧𑄞𑄨𑄚𑄴 𑄉𑄋𑄚𑄧𑄖𑄴 𑄛𑄧𑄢𑄨𑄣𑄇𑄴𑄇𑄰𑄱𑅁 𑄈𑄇𑄴𑄧𑄚𑄧𑄢𑄴 𑄞𑄨𑄘𑄨𑄢𑄬 𑄝𑄚𑄴𑄘𑄧𑄢𑄪𑄚𑄴 𑄛𑄚𑄨 𑄟𑄪𑄢𑄮𑄖𑄴 𑄘𑄪𑄣𑄴𑄮 𑄥𑄬𑄢𑄬𑄖𑄴𑄪𑄚𑄴
𑄚𑄳𑄦𑄨𑄉𑄨𑄣𑄨 𑄚𑄧 𑄛𑄌𑄳𑄠 𑄉𑄧𑄢𑄨 𑄟𑄧𑄢𑄨 𑄡𑄬𑄣𑄇𑄴𑅁 𑄝𑄪𑄌𑄳𑄠 𑄝𑄪𑄢𑄨 𑄇𑄧𑄟𑄧𑄢𑄧𑄖𑄴 𑄦𑄖𑄴 𑄘𑄨𑄚𑄬𑄭 𑄃𑄉𑄖𑄳𑄠 𑄦𑄨𑄣𑄴 𑄦𑄭𑄪𑄠𑄬 𑄟𑄪𑄠𑄬𑄘𑄨 𑄌𑄬𑄧𑄭 𑄢𑄧𑄣𑄇𑄴𑅁 𑄎𑄬𑄢𑄬𑄘𑄨
𑄖𑄢 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄇𑄴𑅁 𑄃𑄨𑄠𑄬𑄚𑄨 𑄝𑄬𑄇𑄴 𑄘𑄬𑄭 𑄝𑄚𑄴𑄘𑄧𑄢𑄨 𑄚𑄨𑄏𑄬𑄌𑄴 𑄚𑄧 𑄜𑄬𑄣𑄳𑄠 𑄉𑄧𑄢𑄨 𑄌𑄪𑄝𑄬 𑄌𑄪𑄝𑄬 𑄉𑄧𑄢𑄨 𑄥𑄨𑄖𑄴𑄪𑄚𑄴 𑄙𑄬𑄭 𑄉𑄬𑄣𑄧𑄉𑄰𑄱𑅁
𑄚𑄨𑄖𑄴𑄖𑄉𑄬 𑄥𑄬𑄘𑄨𑄚𑄳𑄠 𑄡𑄧𑄚𑄨 𑄝𑄚𑄴𑄘𑄧𑄢𑄨 𑄛𑄮𑄣𑄴𑄣𑄬𑄭 𑄚𑄧 𑄗𑄬𑄘𑄧, 𑄥𑄣𑄬𑄚𑄴 𑄛𑄨𑄖𑄴𑄗𑄨𑄟𑄨𑄖𑄴 𑄇𑄧𑄚𑄧 𑄝𑄚𑄴𑄘𑄧𑄢𑄴 𑄃𑄢𑄴 𑄚𑄧 𑄗𑄬𑄣𑄇𑄴𑄪𑄚𑄴𑅁 𑄝𑄬𑄇𑄴𑄪𑄚𑄴 𑄝𑄧𑄁𑄥𑄧
𑄃𑄪𑄘𑄨𑄣𑄇𑄴𑄪𑄚𑄴𑅁 𑄥𑄬𑄭 𑄛𑄮𑄣𑄴𑄣𑄬𑄭 𑄗𑄬𑄠𑄬 𑄝𑄚𑄴𑄘𑄧𑄢𑄨𑄃𑄨 𑄝𑄚𑄴𑄘𑄧𑄢𑄧𑄢𑄴 𑄝𑄧𑄁𑄥𑄧 𑄢𑄧𑄇𑄴𑄈 𑄉𑄧𑄍𑄳𑄠𑄘𑄬𑅁♦</p>

<h2>𑄛𑄨𑄙𑄬𑄝𑄨 𑄛𑄧𑄌𑄴𑄍𑄧𑄚𑄴</h2>

<p>𑄌𑄨𑄉𑄮𑄚𑄴 𑄃𑄬𑄇𑄴𑄮 𑄟𑄨𑄣𑄬 𑄍𑄧𑅁 𑄚𑄋𑄚𑄴 𑄛𑄨𑄙𑄬𑄝𑄨𑅁 𑄜𑄘 𑄇𑄝𑄧𑄢𑄴 𑄌𑄪𑄝𑄮𑄢𑄴 𑄃𑄪𑄍𑄳𑄠 𑄛𑄨𑄚𑄳𑄠𑅁 𑄌𑄨𑄉𑄮𑄚𑄧𑄖𑄴𑄪𑄚𑄴 𑄙𑄧𑄢𑄨 𑄖𑄬 𑄞𑄢𑄨 𑄘𑄪𑄈𑄳𑄠𑅁
𑄦𑄨𑄘𑄮𑄖𑄴 𑄉𑄧𑄢𑄨 𑄚𑄧 𑄛𑄢𑄬𑄘𑄬 𑄃𑄧𑄇𑄴𑄖𑄧𑄖𑄴 𑄖 𑄟 𑄟𑄧𑄢𑄨 𑄡𑄨𑄠𑄬𑅁 𑄦𑄨𑄘𑄮𑄖𑄴 𑄉𑄧𑄢𑄨 𑄛𑄢𑄬𑄘𑄬 𑄃𑄧𑄇𑄴𑄖𑄧𑄖𑄴 𑄖 𑄝𑄛𑄴 𑄟𑄧𑄢𑄨 𑄡𑄬𑄭𑄠𑄬𑅁 𑄟𑄝𑄛𑄴 𑄚𑄬𑄭𑄠𑄬 𑄃𑄬
𑄟𑄨𑄣𑄬𑄍𑄧𑄝𑄮 𑄖 𑄈𑄪𑄖𑄴𑄮 𑄊𑄧𑄢𑄧𑄖𑄴 𑄗𑄠𑄴𑅁 𑄥𑄧𑄘𑄧𑄢𑄴 𑄞𑄬𑄭𑄏𑄨 𑄞𑄨𑄣𑄨 𑄖 𑄈𑄪𑄖𑄴𑄮𑄝𑄮 𑄥𑄬𑄢𑄬 𑄇𑄪𑄚𑄬𑄘𑄨 𑄃𑄬𑄖𑄴𑄪𑄇𑄴 𑄟𑄬𑄠𑄬 𑄉𑄧𑄢𑄨𑄣𑄬𑄃𑄮 𑄖 𑄈𑄧𑄢𑄧𑄋𑄝𑄮 𑄃𑄬𑄣𑄧𑄘𑄬
𑄃𑄧𑄟𑄧𑄇𑄧𑄘𑄧 𑄈𑄧𑄖𑄴𑄖𑄣𑄴𑅁 𑄖𑄬 𑄃𑄧𑄚𑄴𑄥𑄪𑄢𑄴 𑄛𑄨𑄙𑄬𑄝𑄨𑄢𑄬 𑄛𑄬𑄢𑄴𑄛𑄬𑄢𑄠𑄴, 𑄟𑄢𑄬, 𑄙𑄧𑄢𑄬 𑄃 𑄘𑄪𑄈𑄴 𑄚𑄬𑄡𑄭𑅁 𑄛𑄨𑄙𑄬𑄝𑄨 𑄚𑄧 𑄟𑄘𑄨𑄝𑄪𑄣𑄨 𑄥𑄨𑄠𑄬𑄚𑄨 𑄥𑄧𑄎𑄳𑄠𑄧
𑄉𑄧𑄢𑄨 𑄗𑄠𑄴𑅁 𑄞𑄝𑄬𑄘𑄬 𑄘𑄪𑄈𑄳𑄠 𑄇𑄧𑄝𑄣𑄴, 𑄃𑄨𑄠𑄬𑄚𑄨 𑄥𑄧𑄎𑄳𑄠𑄧 𑄉𑄧𑄢 𑄛𑄧𑄢𑄨𑄝𑄮𑅁 𑄛𑄨𑄙𑄬𑄝𑄨 𑄝𑄬𑄚𑄳𑄠 𑄝𑄬𑄣𑄳𑄠 𑄃𑄎𑄨𑄢𑄬𑄚𑄴𑄘𑄨 𑄊𑄧𑄢𑄧 𑄇𑄟𑄴 𑄉𑄧𑄢𑄨
𑄛𑄠𑄴𑅁 𑄃 𑄘𑄨𑄝𑄪𑄌𑄳𑄠 𑄦𑄧𑄣𑄬 𑄉𑄧𑄢𑄪 𑄌𑄧𑄢𑄬𑄭 𑄛𑄠𑄴𑅁 𑄞𑄖𑄴 𑄈𑄬𑄭 𑄛𑄠𑄴𑄘𑄳𑄠 𑄃𑄙𑄛𑄬𑄘𑅁 𑄘𑄁𑄘𑄋𑄳𑄠 𑄞𑄭𑄪𑄠𑄮𑄖𑄴 𑄉𑄧𑄢𑄪 𑄌𑄧𑄢𑄘𑄬 𑄖𑄢𑄴 𑄎𑄉 𑄚𑄬𑄭
𑄎𑄨𑄢𑄬𑄝𑄢𑄴𑅁 𑄃𑄬𑄇𑄴𑄮 𑄜𑄘 𑄍𑄘𑄨 𑄟𑄙𑄖𑄴 𑄘𑄨𑄚𑄬𑄭 𑄘𑄁𑄘𑄋𑄳𑄠 𑄞𑄪𑄠𑄮𑄖𑄴 𑄖𑄬 𑄛𑄧𑄖𑄴𑄨𑄘𑄨𑄚𑄴 𑄉𑄧𑄢𑄪 𑄌𑄧𑄢𑄠𑄴𑅁 </p>

<p>𑄛𑄧𑄖𑄴𑄨𑄘𑄨𑄚𑄴 𑄉𑄧𑄢𑄪 𑄌𑄧𑄢𑄘𑄬 𑄌𑄧𑄢𑄘𑄬 𑄛𑄨𑄙𑄬𑄝𑄨 𑄞𑄝𑄬𑄘𑄬 : 𑄃! 𑄃𑄬 𑄞𑄭𑄪𑄠𑄮𑄢𑄴 𑄥𑄧𑄁𑄟𑄧𑄙𑄳𑄠𑄬 𑄡𑄧𑄘𑄨 𑄃𑄬𑄇𑄴𑄮 𑄛𑄨𑄙𑄬𑄉𑄌𑄴 𑄎𑄧𑄚𑄴𑄟𑄬𑄘𑄧 𑄥𑄣𑄬𑄚𑄴 𑄞𑄢𑄨
𑄉𑄧𑄟𑄴 𑄦𑄧𑄣𑄪𑄚𑄴𑅁 𑄟𑄭𑄪 𑄛𑄨𑄙𑄬𑄉𑄏𑄧𑄖𑄴 𑄃𑄪𑄘𑄨𑄚𑄬𑄭 𑄟𑄧𑄚𑄬 𑄟𑄧𑄚𑄴𑄎𑄧𑄇𑄴𑄈 𑄛𑄬𑄑𑄴𑄞𑄧𑄢𑄧𑄚𑄴 𑄛𑄨𑄙𑄬 𑄈𑄬𑄭 𑄛𑄢𑄨𑄣𑄪𑄋𑄪𑄚𑄴𑅁 𑄎𑄨𑄢𑄬𑄝𑄢𑄴 𑄉𑄧𑄟𑄴 𑄃𑄬𑄇𑄴𑄇𑄚𑄴 𑄎𑄉
𑄦𑄧𑄣𑄪𑄚𑄴𑅁 𑄞𑄧𑄉𑄧𑄝𑄚𑄬 𑄡𑄧𑄚𑄨 𑄟𑄧𑄢𑄬 𑄃𑄬𑄇𑄴𑄮 𑄛𑄨𑄙𑄬𑄉𑄌𑄴 𑄝𑄚𑄬𑄭 𑄘𑄨𑄘𑄮𑅁 𑄥𑄬𑄘𑄨𑄚𑄳𑄠 𑄖𑄬 𑄝𑄢𑄴 𑄝𑄢𑄴 𑄉𑄧𑄢𑄪 𑄌𑄧𑄢𑄘𑄬 𑄌𑄧𑄢𑄘𑄬 𑄃𑄬𑄉𑄟𑄧𑄚𑄬 𑄝𑄚 𑄃𑄬
𑄇𑄧𑄙𑄚𑄴 𑄞𑄝𑄳𑄠𑅁 𑄥𑄬𑄘𑄨𑄚𑄳𑄠 𑄢𑄬𑄘𑄮𑄖𑄴 𑄛𑄨𑄙𑄬𑄝𑄨 𑄊𑄪𑄟𑄮𑄖𑄴 𑄛𑄧𑄢𑄨𑄚𑄬𑄭 𑄞𑄣𑄧𑄇𑄴𑄧𑄚𑄴 𑄥𑄧𑄁 𑄃𑄬 𑄇𑄧𑄙𑄚𑄰𑄱 𑄞𑄝𑄳𑄠𑅁 𑄞𑄝𑄧𑄘𑄬 𑄞𑄝𑄧𑄘𑄬 𑄛𑄨𑄙𑄬𑄝𑄨 𑄃𑄬𑄇𑄴𑄥𑄧𑄟𑄧𑄠𑄴
𑄊𑄪𑄟𑄴 𑄉𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄥𑄬 𑄢𑄬𑄘𑄮𑄖𑄴 𑄖𑄬 𑄥𑄧𑄝𑄧𑄚𑄬 𑄘𑄬𑄣𑄧𑄘𑄬—𑄎𑄬𑄌𑄬𑄴𑄖𑄴 𑄉𑄧𑄢𑄨 𑄖𑄬 𑄉𑄧𑄢𑄪 𑄌𑄧𑄢𑄠𑄴𑄘𑄬 𑄞𑄪𑄠𑄚𑄧𑄖𑄴 𑄃𑄬𑄇𑄴𑄮 𑄛𑄨𑄙𑄬𑄉𑄌𑄴 𑄃𑄪𑄗𑄳𑄠𑅁
𑄉𑄌𑄴𑄮𑄖𑄴 𑄗𑄪𑄛𑄴 𑄗𑄪𑄛𑄴 𑄛𑄨𑄙𑄬𑅁 𑄖𑄬 𑄟𑄧𑄚𑄬 𑄟𑄧𑄚𑄴𑄎𑄧𑄇𑄴𑄈 𑄛𑄬𑄑𑄴 𑄞𑄧𑄢𑄧𑄚𑄴 𑄛𑄨𑄙𑄬 𑄈𑄬𑄣𑄧𑅁 𑄛𑄨𑄙𑄬𑄝𑄨 𑄝𑄬𑄚𑄳𑄠 𑄊𑄪𑄟𑄮𑄖𑄴𑄪𑄚𑄴 𑄃𑄪𑄘𑄨𑄚𑄬𑄭 𑄥𑄧𑄝𑄧𑄚𑄚𑄴 𑄦𑄨𑄘𑄮𑄖𑄴
𑄖𑄪𑄣𑄨 𑄟𑄧𑄚𑄬 𑄟𑄧𑄚𑄬 𑄞𑄢𑄨 𑄥𑄪𑄚𑄴𑄎𑄪𑄇𑄴 𑄛𑄬𑄣𑄧𑅁</p>

<p>𑄘𑄨𑄝𑄪𑄌𑄳𑄠 𑄉𑄧𑄢𑄪𑄌𑄧𑄢 𑄡𑄬𑄭 𑄛𑄨𑄙𑄬𑄝𑄨 𑄡𑄧𑄇𑄬𑄴𑄚𑄴 𑄞𑄪𑄠𑄮𑄖𑄴 𑄣𑄪𑄋𑄨𑄣𑄮𑄉𑄰𑄱, 𑄖𑄬 𑄃𑄟𑄧𑄉𑄧 𑄃𑄪𑄉𑄪𑄢𑄬 𑄌𑄮𑄘𑄪 𑄦𑄧𑄣𑄧𑅁 𑄘𑄬𑄊𑄬𑄘𑄬 𑄎𑄬𑄌𑄬𑄴𑄖𑄴𑄉𑄧𑄢𑄨 𑄞𑄪𑄠𑄮
𑄥𑄧𑄁𑄟𑄧𑄙𑄳𑄠𑄬 𑄃𑄬𑄇𑄴𑄮 𑄘𑄋𑄧𑄢𑄴 𑄛𑄨𑄙𑄬 𑄉𑄌𑄴𑅁 𑄒𑄨𑄇𑄴 𑄉𑄬𑄣𑄬𑄴 𑄢𑄬𑄘𑄮𑄖𑄴 𑄥𑄧𑄝𑄧𑄚𑄬 𑄘𑄬𑄈𑄳𑄠 𑄥𑄬𑄭 𑄛𑄨𑄙𑄬 𑄉𑄌𑄴𑄮 𑄥𑄚𑄴𑅁 𑄉𑄌𑄴𑄮𑄖𑄴 𑄗𑄪𑄛𑄴 𑄗𑄪𑄛𑄴 𑄛𑄨𑄙𑄬𑅁 𑄖𑄬
𑄈𑄚𑄧𑄇𑄴𑄧𑄚𑄴 𑄃𑄟𑄳𑄦𑄧𑄇𑄴 𑄉𑄧𑄢𑄨 𑄛𑄨𑄙𑄬𑄉𑄌𑄴𑄮 𑄃𑄬𑄇𑄴𑄢𑄨𑄚𑄨 𑄌𑄬𑄭 𑄢𑄧𑄣𑄧𑅁 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮, 𑄞𑄧𑄉𑄧𑄝𑄚𑄬 𑄘𑄧𑄠 𑄉𑄧𑄢𑄨 𑄖𑄢𑄬 𑄃𑄬 𑄛𑄨𑄙𑄬𑄉𑄌𑄴𑄮 𑄝𑄚𑄬𑄭
𑄘𑄳𑄠𑄉𑄨𑅁 𑄖𑄬 𑄞𑄧𑄉𑄧𑄝𑄚𑄧𑄢𑄬 𑄌𑄨𑄖𑄴𑄘𑄨𑄊𑄮𑄣𑄴 𑄛𑄖𑄴𑄪𑄢𑄪𑄖𑄪𑄢𑄪 𑄎𑄚𑄬𑄣𑄧𑅁 𑄎𑄬𑄢𑄬𑄘𑄨 𑄛𑄨𑄙𑄬𑄉𑄌𑄴𑄮𑄖𑄴 𑄃𑄪𑄘𑄨𑄚𑄬𑄭 𑄛𑄬𑄑𑄴 𑄞𑄧𑄢𑄧𑄚𑄴 𑄛𑄨𑄙𑄬 𑄈𑄬𑄣𑄧𑅁 𑄖𑄢𑄴 𑄛𑄬𑄑𑄴𑄛𑄧𑄢
𑄙𑄬𑄭 𑄉𑄬𑄣𑄧𑄉𑄰𑄱𑅁 𑄦𑄨𑄣𑄴 𑄦𑄧𑄠𑄴 𑄥𑄧𑄁 𑄛𑄨𑄙𑄬 𑄈𑄬𑄭𑄘𑄬𑄭 𑄛𑄨𑄙𑄬𑄝𑄨 𑄛𑄨𑄙𑄬𑄉𑄌𑄴𑄮𑄖𑄴 𑄉𑄮𑄘 𑄘𑄨𑄚𑄴𑄮 𑄃𑄪𑄘𑄨 𑄢𑄧𑄣𑄧𑅁 𑄃 𑄝𑄬𑄚𑄳𑄠 𑄝𑄬𑄣𑄴 𑄎𑄪𑄢𑄮 𑄛𑄧𑄢𑄨 𑄃𑄬𑄣𑄬 𑄖𑄬
𑄉𑄧𑄢𑄪𑄉𑄪𑄚𑄴 𑄚𑄨𑄚𑄬𑄭 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁</p>

<p>𑄛𑄨𑄙𑄬𑄝𑄨 𑄊𑄧𑄢𑄧𑄖𑄴 𑄜𑄨𑄨𑄢𑄨𑄚𑄬𑄭 𑄇𑄢𑄧𑄢𑄬 𑄛𑄨𑄙𑄬𑄉𑄌𑄴𑄮𑄢𑄴 𑄇𑄧𑄙 𑄚𑄧 𑄇𑄧𑄣𑄧𑄉𑄨𑅁 𑄖𑄢𑄴 𑄓𑄧𑄢𑄴, 𑄖 𑄈𑄧𑄢𑄧𑄋𑄝𑄮 𑄛𑄨𑄙𑄬𑄉𑄌𑄴𑄮𑄢𑄴 𑄇𑄧𑄙 𑄥𑄪𑄚𑄨𑄣𑄬 𑄝𑄬𑄇𑄴
𑄛𑄨𑄙𑄬𑄉𑄪𑄚𑄴 𑄛𑄢𑄨 𑄃𑄚𑄨𑄝𑄮𑄉𑄰𑄱𑅁 𑄚𑄧𑄣𑄬𑄚𑄴 𑄦𑄨𑄁𑄎𑄬 𑄉𑄧𑄢𑄨 𑄛𑄨𑄙𑄬𑄉𑄌𑄴𑄮 𑄇𑄝𑄨 𑄘𑄨𑄝𑄧𑄉𑄰𑄱𑅁 𑄥𑄨𑄠𑄬𑄚𑄬 𑄖𑄬 𑄌𑄪𑄛𑄴𑄌𑄛𑄴 𑄢𑄧𑄣𑄧𑅁</p>

<p>𑄃𑄬𑄏𑄚𑄴 𑄉𑄧𑄢𑄨 𑄛𑄧𑄖𑄴𑄨𑄘𑄨𑄚𑄴 𑄛𑄬𑄑𑄴𑄞𑄧𑄢𑄧𑄚𑄴 𑄛𑄨𑄙𑄬 𑄈𑄬𑄭𑄈𑄬𑄭 𑄛𑄨𑄙𑄬𑄝𑄨𑄢𑄴 𑄉𑄧𑄟𑄬 𑄘𑄮𑄣𑄬 𑄘𑄨𑄚𑄴 𑄉𑄧𑄋𑄬𑄭 𑄡𑄢𑄴𑅁 𑄟𑄳𑄦𑄖𑄴𑄧𑄢𑄴 𑄃𑄬𑄇𑄴𑄘𑄨𑄚𑄴 𑄃𑄬𑄇𑄴𑄇𑄚𑄴
𑄊𑄧𑄘𑄧𑄚 𑄦𑄧𑄣𑄧𑅁 𑄛𑄧𑄖𑄴𑄨𑄘𑄨𑄚𑄮𑄢𑄴 𑄥𑄚𑄴 𑄥𑄬𑄘𑄨𑄚𑄳𑄠-𑄃𑄮 𑄛𑄨𑄙𑄬𑄝𑄨 𑄉𑄧𑄢𑄪𑄉𑄪𑄚𑄴 𑄞𑄪𑄠𑄮𑄖𑄴 𑄚𑄨𑄚𑄬𑄭 𑄃𑄨𑄢𑄨 𑄘𑄨𑄣𑄮𑄉𑄰𑄱𑅁 𑄃 𑄛𑄨𑄙𑄬𑄉𑄌𑄴𑄮𑄖𑄴 𑄃𑄪𑄘𑄨𑄚𑄬𑄭 𑄛𑄨𑄙𑄬 𑄈
𑄙𑄧𑄢𑄨𑄣𑄧𑄉𑄰𑄱𑅁 𑄃𑄬𑄟𑄬𑄚𑄴 𑄃𑄧𑄇𑄴𑄖𑄧𑄖𑄴 𑄇𑄪𑄖𑄴𑄪𑄚𑄴 𑄎𑄚𑄨 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄃𑄬𑄇𑄴𑄮 𑄉𑄪𑄎𑄮𑄁 𑄝𑄪𑄢𑄮 𑄟𑄨𑄣𑄬 𑄣𑄪𑄙𑄨𑄇𑄴 𑄙𑄧𑄢𑄨 𑄛𑄨𑄙𑄬𑄉𑄌𑄴𑄮 𑄖𑄧𑄣𑄬 𑄣𑄪𑄋𑄨𑄣𑄮𑄉𑄨𑅁 𑄉𑄪𑄎𑄮𑄁
𑄝𑄪𑄢𑄨 𑄛𑄨𑄙𑄬𑄝𑄨 𑄟𑄪𑄈𑄳𑄠 𑄢𑄨𑄚𑄨 𑄌𑄬𑄭 𑄇𑄧𑄣𑄧, 𑄃𑄮 𑄛𑄨𑄙𑄬𑄝𑄨, 𑄟𑄧𑄢𑄬 𑄃𑄬𑄇𑄴𑄮 𑄛𑄨𑄙𑄬 𑄈𑄝 𑄚𑅁 𑄝𑄚 𑄃𑄬𑄇𑄴𑄮 𑄛𑄨𑄙𑄬 𑄈𑄝𑄬𑄣𑄬 𑄦𑄧𑄝𑄧𑅁 𑄛𑄬𑄑𑄴 𑄛𑄧𑄢𑄠𑄴
𑄟𑄭𑄪 𑄟𑄧𑄢𑄨 𑄡𑄋𑄧𑄢𑄴𑅁 𑄟𑄧𑄢𑄬 𑄃𑄬𑄇𑄴𑄮 𑄛𑄨𑄙𑄬 𑄍𑄨𑄚𑄨 𑄘𑄬𑅁</p>

<p>𑄣𑄮𑄋𑄪𑄢𑄴 𑄟𑄪𑄈𑄳𑄠 𑄃𑄬 𑄉𑄪𑄎𑄮𑄁𑄝𑄪𑄢𑄨 𑄎𑄧𑄘𑄬𑄛𑄧𑄘𑄬 𑄦𑄋𑄧𑄢𑄴 𑄟𑄪𑅁 𑄖𑄢𑄴 𑄟𑄪𑄎𑄪𑄋𑄮𑄢𑄴 𑄘𑄨𑄝𑄬 𑄘𑄖𑄴 𑄚𑄳𑄦𑄨𑄉𑄨𑄣𑄳𑄠𑅁 𑄇𑄬𑄠𑄬 𑄌𑄟𑄚𑄨 𑄖𑄢𑄴 𑄌𑄨𑄙𑄬
𑄌𑄨𑄙𑄬𑅁 𑄇𑄝𑄧𑄢𑄴 𑄌𑄪𑄝𑄮𑄢𑄚𑄨 𑄜𑄘 𑄜𑄘, 𑄇𑄎𑄧𑄢𑄴 𑄝𑄝𑄮𑄖𑄳𑄠𑅁 𑄃𑄬𑄇𑄴𑄝𑄢𑄴 𑄢𑄨𑄚𑄨 𑄌𑄬𑄣𑄬 𑄘𑄨𑄝𑄢𑄴 𑄢𑄨𑄚𑄨 𑄌𑄬𑄝𑄢𑄴 𑄟𑄧𑄚𑄬 𑄚𑄧 𑄇𑄧𑄠𑄴𑅁 𑄘𑄬𑄣𑄬
𑄓𑄧𑄢𑄴 𑄉𑄧𑄢𑄬 𑄛𑄢𑅁 𑄟𑄳𑄦𑄖𑄴𑄧𑄢𑄴 𑄛𑄬𑄑𑄴𑄛𑄧𑄢𑄢𑄴 𑄇𑄧𑄙 𑄥𑄪𑄚𑄨 𑄛𑄨𑄙𑄬𑄝𑄨𑄢𑄴 𑄞𑄢𑄨 𑄟𑄬𑄠𑄬 𑄦𑄧𑄣𑄧𑅁 𑄖𑄬 𑄉𑄪𑄎𑄮𑄁 𑄝𑄪𑄢𑄨𑄢𑄬 𑄃𑄬𑄇𑄴𑄮 𑄛𑄨𑄙𑄬 𑄍𑄨𑄚𑄨𑄚𑄬𑄭 𑄟𑄬𑄣
𑄘𑄨𑄣𑄮𑅁 𑄉𑄪𑄎𑄮𑄁 𑄝𑄪𑄢𑄨 𑄙𑄧𑄢𑄨𑄝𑄢𑄴 𑄃𑄬𑄖𑄴𑄪𑄇𑄴 𑄚𑄧𑄟𑄪𑄚 𑄉𑄧𑄢𑄨𑄣𑄮𑅁 𑄛𑄨𑄙𑄬𑄝𑄮 𑄦𑄘𑄧𑄖𑄴 𑄝𑄢𑄨 𑄈𑄬𑄭 𑄟𑄘𑄨𑄖𑄴 𑄛𑄧𑄢𑄨𑄣𑄮𑅁 𑄟𑄭𑄪 𑄃𑄨𑄝𑄬 𑄚𑄧 𑄈𑄬𑄟𑄴𑅁 𑄛𑄨𑄙𑄬𑄝𑄨
𑄃𑄢𑄬𑄇𑄴𑄮 𑄛𑄨𑄙𑄬 𑄍𑄨𑄚𑄨𑄚𑄬𑄭 𑄟𑄬𑄣 𑄘𑄨𑄣𑄮𑅁 𑄃𑄬𑄝𑄢𑄮 𑄉𑄪𑄎𑄮𑄁 𑄝𑄪𑄢𑄨 𑄃𑄉𑄧 𑄥𑄚𑄳𑄠 𑄉𑄧𑄢𑄨 𑄛𑄨𑄙𑄬𑄝𑄮 𑄙𑄧𑄢𑄨 𑄚𑄧 𑄛𑄬𑄣𑄧𑅁 𑄃𑄬𑄝𑄢𑄧𑄖𑄴 𑄖𑄬 𑄇𑄧𑄣𑄧, 𑄃𑄨𑄝𑄬
𑄊𑄪𑄠𑄮𑄖𑄴 𑄛𑄧𑄢𑄨𑄣𑄮𑅁 𑄛𑄨𑄙𑄬𑄝𑄨 𑄃𑄢𑄬𑄇𑄴𑄮 𑄛𑄨𑄙𑄬 𑄍𑄨𑄚𑄨 𑄟𑄬𑄣 𑄘𑄨𑄣𑄮𑅁 𑄝𑄪𑄢𑄨 𑄇𑄧𑄣𑄧, 𑄃𑄨𑄝𑄬 𑄥𑄬𑄝𑄧𑄑𑄴 𑄛𑄧𑄢𑄨𑄣𑄮𑅁 𑄛𑄨𑄙𑄬𑄝𑄨 𑄃𑄢𑄬𑄇𑄴𑄮 𑄛𑄨𑄙𑄬 𑄟𑄬𑄣
𑄘𑄨𑄣𑄮𑅁 𑄃𑄬𑄝𑄢𑄮 𑄝𑄪𑄢𑄨 𑄇𑄧𑄣𑄧, 𑄃𑄨𑄝𑄬 𑄟𑄊𑄧𑄖𑄴 𑄛𑄧𑄢𑄨𑄣𑄮𑅁 𑄛𑄨𑄙𑄬𑄝𑄨 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄉𑄪𑄎𑄮𑄁 𑄝𑄪𑄢𑄨 𑄛𑄨𑄙𑄬𑄝𑄨𑄢𑄬 𑄃𑄟𑄳𑄦𑄧𑄇𑄴 𑄘𑄬𑄭 𑄇𑄧𑄣𑄧,
𑄃𑄟𑄳𑄦𑄧𑄇𑄴 𑄚𑄧 𑄦𑄮𑄌𑄴 𑄚𑄘𑄨𑄚𑄴, 𑄃𑄬 𑄛𑄨𑄙𑄬𑄉𑄪𑄚𑄴 𑄟𑄧𑄢𑄴 𑄘𑄚𑄠𑄴 𑄚𑄧 𑄃𑄬𑄣𑄇𑄬𑄴 𑄛𑄢𑄛𑄁𑅁 𑄥𑄨𑄠𑄬𑄚𑄬 𑄡𑄨𑄠𑄮𑄖𑄴 𑄛𑄠𑄴 𑄛𑄧𑄌𑄳𑄠𑄧𑄚𑄴𑄘𑄬𑅁 𑄖𑄭𑄪 𑄃𑄢𑄴
𑄛𑄨𑄙𑄬𑄉𑄪𑄚𑄴 𑄟𑄬𑄣 𑄘𑄨𑄚𑄬𑄭 𑄚𑄧 𑄥𑄪𑄚𑄴 𑄟𑄢𑄬𑄌𑄴𑅁 𑄃𑄬𑄖𑄴𑄪𑄇𑄴 𑄖𑄧𑄣𑄬 𑄣𑄟𑄨 𑄃𑄬𑄭 𑄝𑄚 𑄃𑄬𑄇𑄴𑄮 𑄛𑄨𑄙𑄬 𑄟𑄧𑄢𑄬 𑄦𑄘𑄬 𑄦𑄘𑄬 𑄘𑄨𑄣𑄬 𑄦𑄧𑄝𑄧𑅁 𑄛𑄨𑄙𑄬𑄝𑄨 𑄝𑄪𑄢𑄨𑄢𑄴
𑄇𑄪𑄎𑄮𑄣𑄨 𑄗𑄧𑄢𑄨 𑄚𑄧 𑄛𑄢𑄨 𑄃𑄬𑄖𑄴𑄪𑄇𑄴 𑄖𑄧𑄣𑄬 𑄣𑄟𑄨 𑄃𑄬𑄣𑄧𑅁 𑄃 𑄃𑄬𑄇𑄴𑄮 𑄛𑄨𑄙𑄬 𑄝𑄪𑄢𑄨 𑄣𑄉𑄧𑄖𑄴 𑄛𑄠𑄴 𑄛𑄢 𑄉𑄧𑄢𑄨 𑄝𑄞𑄬𑄭 𑄘𑄨𑄝𑄢𑄴 𑄌𑄬𑄣𑄧𑄉𑄨𑅁 𑄝𑄪𑄢𑄨
𑄌𑄠𑄴𑄘𑄬 𑄃𑄬𑄝𑄢𑄧𑄖𑄴 𑄎𑄪 𑄦𑄧𑄠𑄬𑅁 𑄖𑄬 𑄛𑄨𑄙𑄬𑄝𑄨𑄢𑄬 𑄉𑄌𑄴𑄮𑄖𑄴𑄪𑄚𑄴 𑄣𑄟𑄬𑄭 𑄃𑄚𑄨𑄣𑄮𑅁 𑄥𑄬𑄝𑄬𑄘𑄬𑄚𑄴 𑄉𑄪𑄎𑄮𑄁 𑄝𑄪𑄢𑄨 𑄖 𑄃𑄏𑄧𑄣𑄴 𑄙𑄧𑄇𑄴𑄇𑄚𑄴𑄘𑄰𑄱 𑄞𑄬𑄘 𑄘𑄨𑄣𑄮𑅁
𑄛𑄨𑄙𑄬𑄝𑄨 𑄘𑄬𑄣𑄧, 𑄉𑄪𑄎𑄮𑄁 𑄝𑄪𑄢𑄨𑄢𑄴 𑄟𑄪𑄎𑄪𑄋𑄬𑄘𑄨 𑄘𑄨𑄝𑄬 𑄣𑄟𑄴𑄝 𑄣𑄟𑄴𑄝 𑄘𑄖𑄴, 𑄣𑄟𑄴𑄝 𑄣𑄟𑄴𑄝 𑄦𑄖𑄴 𑄒𑄬𑄁, 𑄚𑄧𑄈𑄴, 𑄏𑄝𑄪𑄢𑄮 𑄌𑄪𑄣𑄴,
𑄎𑄮𑄣𑄴𑄎𑄮𑄣𑄳𑄠 𑄌𑄮𑄈𑄴𑅁 𑄃𑄙𑄨𑄇𑄴 𑄓𑄧𑄢𑄬 𑄛𑄨𑄙𑄬𑄝𑄨𑄢𑄴 𑄟𑄪𑄠𑄮𑄖𑄴𑄪𑄚𑄴 𑄇𑄧𑄚𑄧 𑄢𑄧 𑄚𑄧 𑄚𑄳𑄦𑄨𑄉𑄨𑄣𑄨𑄣𑄮𑅁 𑄖𑄬 𑄝𑄚 𑄉𑄨𑄢𑄴𑄉𑄨𑄢 𑄙𑄧𑄢𑄨𑄣𑄮𑅁 𑄃𑄬𑄙𑄧𑄇𑄴𑄧𑄚𑄬 𑄖𑄬 𑄝𑄪𑄏𑄨
𑄛𑄢𑄨𑄣𑄮—𑄃𑄨𑄝𑄬 𑄃𑄣𑄏𑄬 𑄃𑄬𑄇𑄴𑄮 𑄘𑄬𑄚𑄴 𑄝𑄪𑄢𑄨𑅁 </p>

<p>𑄘𑄬𑄚𑄧𑄝𑄪𑄢𑄨 𑄛𑄨𑄙𑄬𑄝𑄨𑄢𑄬 𑄃𑄬𑄇𑄴𑄮 𑄈𑄧𑄣𑄳𑄠𑄖𑄴 𑄞𑄮𑄢𑄬𑄣𑄧𑅁 𑄃 𑄈𑄧𑄣𑄳𑄠𑄝𑄮 𑄝𑄪𑄉𑄨𑄚𑄬𑄭 𑄊𑄧𑄢𑄴𑄟𑄪𑄈𑄳𑄠 𑄣𑄧𑄢𑄴 𑄘𑄨𑄣𑄮𑅁 𑄡𑄘𑄬 𑄡𑄘𑄬 𑄇𑄪𑄘𑄴𑄫𑄢𑄴 𑄡𑄬𑄭 𑄝𑄪𑄢𑄨𑄢𑄴
𑄞𑄢𑄨 𑄉𑄧𑄢𑄨 𑄛𑄚𑄨 𑄗𑄌𑄴 𑄉𑄧𑄢𑄬𑄢𑄴𑅁 𑄥𑄨𑄠𑄬𑄚𑄬 𑄖𑄬 𑄈𑄧𑄣𑄳𑄠𑄖𑄴 𑄞𑄧𑄢𑄬𑄠𑄳𑄠 𑄛𑄨𑄙𑄬𑄝𑄨𑄢𑄬 𑄛𑄧𑄙𑄧 𑄛𑄎𑄢𑄖𑄴 𑄞𑄪𑄇𑄴 𑄉𑄧𑄢𑄨 𑄗𑄰𑄱 𑄇𑄪𑄢𑄬 𑄃𑄬𑄇𑄴𑄇𑄚𑄴
𑄍𑄧𑄢𑄖𑄴𑄪𑄚𑄴 𑄛𑄚𑄨 𑄈𑄬𑄝𑄖𑄳𑄠𑄠𑄴 𑄉𑄬𑄣𑄧𑅁 𑄘𑄬𑄚𑄧𑄝𑄪𑄢𑄨 𑄛𑄚𑄨 𑄈 𑄉𑄬𑄣𑄬 𑄃𑄨𑄚𑄴𑄘𑄨 𑄃𑄬𑄇𑄴𑄘𑄉𑄨 𑄉𑄧𑄢𑄪 𑄌𑄧𑄢𑄚𑄳𑄠 𑄛𑄧𑄙𑄬𑄘𑄨 𑄦𑄘𑄨 𑄃𑄬𑄖𑄴𑄧𑄚𑄴𑅁 𑄖𑄢 𑄇𑄪𑄢𑄬
𑄣𑄪𑄋𑄨𑄣𑄬𑄉𑄨 𑄛𑄨𑄙𑄬𑄝𑄨 𑄖𑄢𑄢𑄬 𑄈𑄧𑄣𑄳𑄠 𑄞𑄨𑄘𑄨𑄢𑄬𑄖𑄴𑄪𑄚𑄴 𑄓𑄉𑄨 𑄇𑄧𑄣𑄧, 𑄃𑄮 𑄉𑄧𑄢𑄪 𑄌𑄧𑄢𑄨𑄠𑄬𑄉𑄪𑄚𑄴, 𑄟𑄧𑄢𑄬 𑄖𑄪𑄟𑄨 𑄈𑄧𑄣𑄳𑄠 𑄞𑄨𑄘𑄨𑄢𑄬𑄖𑄴𑄪𑄚𑄴 𑄚𑄨𑄊𑄬𑄣𑄧𑅁
𑄘𑄬𑄚𑄧𑄝𑄪𑄢𑄨 𑄟𑄧𑄢𑄬 𑄈𑄬𑄝𑄖𑄳𑄠𑄠𑄴 𑄈𑄧𑄣𑄳𑄠𑄖𑄴 𑄞𑄧𑄢𑄬𑄭 𑄚𑄬𑄎𑄖𑄬𑄴𑅁 𑄟𑄧𑄢𑄬 𑄖𑄪𑄟𑄨 𑄝𑄎𑄧𑅁 𑄉𑄧𑄢𑄪 𑄌𑄧𑄢𑄬𑄠𑄬𑄉𑄪𑄚𑄬 𑄛𑄨𑄙𑄬𑄝𑄨𑄢𑄴 𑄇𑄧𑄙𑄚𑄨 𑄥𑄪𑄚𑄨 𑄟𑄧𑄖𑄴𑄧𑄚𑄴
𑄈𑄧𑄣𑄳𑄠𑄢𑄴 𑄝𑄚𑄚𑄴 𑄈𑄪𑄣𑄨 𑄘𑄨𑄣𑄇𑄴𑅁 𑄍𑄧𑄢𑄚𑄴 𑄛𑄬𑄭 𑄛𑄨𑄙𑄬𑄝𑄨 𑄃𑄬𑄇𑄴 𑄙𑄝𑄠𑄴 𑄖 𑄛𑄨𑄙𑄬 𑄉𑄌𑄴𑄮 𑄟𑄪𑄈𑄳𑄠 𑄜𑄨𑄢𑄨 𑄉𑄬𑄣𑄧 𑄃 𑄉𑄧𑄧𑄢𑄪 𑄌𑄧𑄢𑄚𑄳𑄠𑄉𑄪𑄚𑄴 𑄃𑄮
𑄖𑄢 𑄛𑄧𑄙𑄬 𑄖𑄢 𑄙𑄝𑄘𑄨 𑄉𑄬𑄣𑄇𑄴𑄇𑄰𑄱𑅁</p>

<p>𑄘𑄬𑄚𑄴𑄝𑄪𑄢𑄨 𑄜𑄨𑄢𑄨 𑄃𑄬 𑄌𑄠𑄰𑄮𑄘𑄬 𑄛𑄨𑄙𑄬𑄝𑄨 𑄚𑄬𑄭𑅁 𑄖𑄬-𑄃𑄮 𑄃𑄪𑄣𑄴𑄮𑄜𑄨𑄢𑄨 𑄛𑄨𑄙𑄬𑄉𑄌𑄴𑄮 𑄟𑄪𑄈𑄳𑄠 𑄉𑄬𑄣𑄧𑅁 𑄥𑄨𑄙𑄪 𑄡𑄬𑄭 𑄘𑄬𑄊𑄬𑄘𑄬, 𑄛𑄨𑄙𑄬𑄝𑄨 𑄛𑄨𑄙𑄬𑄉𑄌𑄴𑄮𑄖𑄴
𑄃𑄪𑄘𑄨 𑄃𑄊𑄬𑅁 𑄘𑄬𑄚𑄧𑄝𑄪𑄢𑄨 𑄞𑄝𑄨𑄣𑄮—𑄃𑄬𑄝𑄢𑄧𑄖𑄴 𑄛𑄨𑄙𑄬 𑄟𑄉𑄨𑄚𑄬𑄭 𑄛𑄨𑄙𑄬𑄝𑄨𑄢𑄬 𑄖𑄧𑄣𑄬 𑄣𑄟𑄬𑄭 𑄃𑄚𑄚 𑄥𑄧𑄟𑄴𑄞𑄧𑄝𑄴 𑄚𑄧𑄠𑄴𑅁 𑄥𑄨𑄠𑄬𑄚𑄬 𑄖𑄬 𑄛𑄨𑄙𑄬𑄝𑄨𑄢𑄬
𑄙𑄧𑄢𑄨𑄝𑄖𑄳𑄠𑄠𑄴 𑄎𑄪𑄘𑄮 𑄝𑄪𑄘𑄴𑄙𑄨 𑄚𑄳𑄦𑄨𑄉𑄨𑄣𑄬𑄣𑄧𑅁 𑄖𑄬 𑄃𑄉𑄧 𑄥𑄚𑄳𑄠 𑄉𑄧𑄢𑄨 𑄈𑄚𑄧𑄇𑄴𑄧𑄚𑄴 𑄛𑄨𑄙𑄬 𑄟𑄉𑄨𑄚𑄬𑄭 𑄛𑄨𑄙𑄬𑄝𑄨 𑄡𑄧𑄇𑄬𑄴𑄚𑄴 𑄃𑄬𑄇𑄴𑄮𑄠𑄮 𑄛𑄨𑄙𑄬 𑄚𑄧 𑄘𑄨𑄣𑄮,
𑄥𑄬𑄝𑄬𑄘𑄬𑄚𑄴 𑄊𑄧𑄢𑄧𑄖𑄴 𑄜𑄨𑄢𑄨 𑄡𑄁𑄉𑄰𑄱 𑄇𑄰𑄱𑄚𑄬𑄭 𑄥𑄨𑄖𑄴𑄪𑄚𑄴 𑄉𑄬𑄣𑄧𑄉𑄰𑄱𑅁 𑄟𑄳𑄦𑄖𑄴𑄧𑄢𑄴 𑄇𑄪𑄘𑄴𑄫𑄢𑄴 𑄡𑄬𑄭 𑄛𑄨𑄙𑄬𑄝𑄨𑄢𑄴 𑄈𑄧𑄢𑄧𑄋𑄝𑄮𑄢𑄴 𑄢𑄪𑄛𑄴 𑄙𑄧𑄢𑄨 𑄜𑄨𑄢𑄨 𑄃𑄬𑄣𑄧𑄉𑄰𑄱𑅁
𑄛𑄨𑄙𑄬𑄝𑄨 𑄌𑄠𑄴𑄘𑄳𑄠 𑄖 𑄈𑄧𑄢𑄧𑄋𑄝𑄮𑅁 𑄛𑄨𑄙𑄬𑄝𑄨 𑄍𑄧𑄑𑄴𑄜𑄧𑄑𑄳𑄠 𑄦𑄰𑄱 𑄃𑄪𑄘𑄨𑄣𑄮𑅁 𑄈𑄧𑄢𑄧𑄋 𑄙𑄧𑄇𑄳𑄠𑄚𑄴 𑄘𑄬𑄚𑄧𑄝𑄪𑄢𑄨 𑄇𑄧𑄠𑄴𑄘𑄬—𑄉𑄧𑄢𑄪 𑄌𑄧𑄢𑄨𑄠𑄬𑄉𑄪𑄚𑄮𑄖𑄴𑄪𑄚𑄴
𑄥𑄪𑄚𑄳𑄠𑄧𑄁𑄉𑄬 𑄖𑄧𑄢𑄬 𑄞𑄬𑄣𑄬 𑄇𑄧𑄚𑄴 𑄘𑄬𑄚𑄧𑄝𑄪𑄢𑄨 𑄙𑄧𑄢𑄨 𑄚𑄬𑄎𑄖𑄬𑄴𑅁 𑄥𑄨𑄠𑄬𑄚𑄬 𑄛𑄧𑄢𑄚𑄴 𑄗𑄧𑄢𑄨 𑄚𑄧 𑄛𑄢𑄨 𑄖𑄧𑄢𑄬 𑄈𑄧𑄝𑄧𑄢𑄴 𑄙𑄧𑄢 𑄃𑄬𑄌𑄴𑄌𑄮𑄁𑄉𑄬𑅁 𑄃𑄠𑄴,
𑄉𑄌𑄴𑄮𑄖𑄴𑄪𑄚𑄴 𑄣𑄟𑄨 𑄃𑄠𑄴, 𑄊𑄧𑄢𑄧𑄖𑄴 𑄡𑄬𑄠𑄰𑄱𑅁 𑄛𑄨𑄙𑄬𑄝𑄨 𑄞𑄝𑄨𑄣𑄮—𑄈𑄪𑄢𑄨 𑄚𑄨𑄎𑄬 𑄈𑄧𑄎 𑄃𑄬𑄌𑄳𑄠 𑄡𑄧𑄇𑄬𑄴, 𑄊𑄧𑄢𑄧𑄖𑄴 𑄡𑄬𑄟𑄴𑄝𑄰𑄱𑄘𑄬 𑄃𑄭𑅁 𑄘𑄬𑄚𑄧𑄝𑄪𑄢𑄨 𑄡𑄧𑄚𑄨
𑄃𑄪𑄣𑄴𑄮𑄜𑄨𑄢𑄨 𑄃𑄬𑄏𑄬𑅁 𑄥𑄨𑄠𑄬𑄚𑄬 𑄖𑄬 𑄉𑄌𑄴𑄮𑄖𑄴𑄪𑄚𑄴 𑄣𑄟𑄨 𑄃𑄬𑄣𑄧𑅁 𑄛𑄨𑄙𑄬𑄝𑄨 𑄡𑄬𑄭 𑄉𑄌𑄴𑄮𑄖𑄴𑄪𑄚𑄴 𑄣𑄟𑄨 𑄃𑄬𑄣𑄧, 𑄘𑄬𑄚𑄧𑄝𑄪𑄢𑄨 𑄖𑄢𑄴 𑄃𑄏𑄧𑄣𑄴 𑄙𑄧𑄇𑄴𑄇𑄚𑄴
𑄙𑄧𑄢𑄨𑄣𑄮𑅁 𑄖𑄬 𑄛𑄨𑄙𑄬𑄝𑄨𑄢𑄬 𑄙𑄧𑄢𑄨𑄚𑄬𑄭 𑄈𑄧𑄣𑄳𑄠𑄖𑄴 𑄞𑄮𑄢𑄬𑄣𑄧𑅁 𑄃 𑄃𑄉𑄧 𑄛𑄧𑄗𑄴𑄖𑄚𑄬𑄘𑄨 𑄦𑄘 𑄙𑄧𑄢𑄨𑄣𑄮𑅁 𑄃𑄬𑄝𑄢𑄧𑄖𑄴 𑄛𑄚𑄨 𑄗𑄌𑄴 𑄉𑄧𑄣𑄬𑄴-𑄃𑄮 𑄃𑄙
𑄛𑄧𑄙𑄧𑄖𑄴 𑄇𑄧𑄚𑄧 𑄎𑄉𑄖𑄴 𑄖𑄬 𑄛𑄚𑄨 𑄚𑄧 𑄈𑄬𑄣𑄧𑅁</p>

<p>𑄛𑄨𑄙𑄬𑄝𑄨𑄢𑄬 𑄝𑄪𑄉𑄨𑄚𑄬𑄭 𑄘𑄬𑄚𑄧𑄝𑄪𑄢𑄨 𑄊𑄧𑄧𑄢𑄧𑄖𑄴 𑄣𑄪𑄋𑄨𑄣𑄮𑄉𑄨𑅁 𑄖𑄬 𑄖 𑄏𑄨𑄝𑄮𑄢𑄬 𑄓𑄉𑄨𑄚𑄬𑄭 𑄇𑄧𑄣𑄧, 𑄃𑄮 𑄏𑄨, 𑄃𑄬𑄌𑄳𑄠 𑄞𑄢𑄨 𑄉𑄧𑄟𑄴 𑄈𑄬𑄝𑄢𑄴
𑄃𑄚𑄳𑄠𑄧𑄁𑅁 𑄛𑄧𑄙𑄧𑄖𑄴 𑄃𑄬𑄇𑄴𑄮 𑄇𑄧𑄎𑄧𑄟 𑄇𑄮𑄘𑄮𑄢𑄴 𑄍𑄧 𑄛𑄬𑄭𑄠𑄮𑄁𑅁 𑄥𑄨𑄝𑄬 𑄈𑄧𑄣𑄳𑄠𑄖𑄴𑄪𑄚𑄴 𑄈𑄪𑄣𑄨𑄚𑄬𑄭 𑄇𑄝𑄨𑄇𑄪𑄘𑄨 𑄢𑄚𑄴𑄘𑄰𑄱𑅁 𑄟𑄭𑄪 𑄃𑄬𑄇𑄬𑄴𑄚 𑄉𑄋𑄧𑄖𑄴𑄪𑄚𑄴 𑄉𑄙𑄨
𑄃𑄬𑄎𑄧𑄁𑄉𑄰𑄱𑅁 𑄇𑄧𑄙𑄚𑄨 𑄇𑄰𑄱 𑄟𑄧𑄖𑄴𑄧𑄚𑄴 𑄘𑄬𑄚𑄧𑄝𑄪𑄢𑄨 𑄉𑄋𑄧𑄖𑄴 𑄉𑄙𑄨𑄝𑄖𑄳𑄠𑄠𑄴 𑄡𑄬𑄣𑄧𑅁</p>

<p>𑄝𑄪𑄢𑄨 𑄉𑄙𑄨𑄝𑄖𑄳𑄠𑄠𑄴 𑄉𑄬𑄣𑄬 𑄖 𑄏𑄨𑄝𑄮 𑄈𑄧𑄣𑄳𑄠𑄝𑄮𑄢𑄴 𑄟𑄪𑄉𑄚𑄴 𑄈𑄪𑄣𑄨𑄣𑄮𑄉𑄰𑄱𑅁 𑄈𑄧𑄣𑄳𑄠𑄝𑄮 𑄈𑄪𑄣𑄨𑄚𑄬𑄭 𑄖𑄬 𑄘𑄬𑄊𑄬𑄘𑄬—𑄛𑄨𑄙𑄬𑄝𑄨 𑄘𑄖𑄴 𑄞𑄬𑄉𑄬𑄘𑄬𑄭 𑄖
𑄟𑄪𑄈𑄳𑄠 𑄌𑄬𑄭 𑄃𑄊𑄬𑅁 𑄖𑄬 𑄛𑄨𑄙𑄬𑄝𑄨 𑄘𑄖𑄴𑄪𑄚𑄴 𑄞𑄢𑄨 𑄘𑄮𑄣𑄴 𑄘𑄬𑄣𑄧𑅁 𑄛𑄨𑄙𑄬𑄝𑄨𑄢𑄬 𑄖𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄖𑄧 𑄘𑄖𑄴𑄪𑄚𑄴 𑄘𑄧 𑄞𑄢𑄨 𑄘𑄮𑄣𑄴𑅁 𑄃𑄬𑄇𑄴𑄮𑄝𑄢𑄬
𑄢𑄋 𑄌𑄨𑄇𑄴 𑄌𑄨𑄇𑄴𑅁 𑄃𑄣𑄏𑄬 𑄝𑄨𑄚𑄨 𑄛𑄨𑄙𑄬 𑄈𑄘𑄬 𑄈𑄘𑄬 𑄝𑄨𑄚𑄨 𑄉𑄝𑄬 𑄙𑄧𑄢𑄨𑄚𑄬𑄭 𑄖 𑄘𑄖𑄴𑄪𑄚𑄴 𑄢𑄋 𑄦𑄰𑄱𑄠𑄮𑄚𑄴𑅁 𑄛𑄨𑄙𑄬𑄝𑄨 𑄥𑄨𑄠𑄚𑄴 𑄝𑄪𑄏𑄨𑄚𑄬𑄭 𑄣𑄧𑄉𑄧𑄖𑄴
𑄖𑄧𑄉𑄧𑄖𑄴 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄎𑄮𑄢𑄬𑄣𑄧𑅁 𑄖𑄬 𑄃𑄪𑄖𑄴𑄧𑄢𑄴 𑄘𑄨𑄣𑄮—𑄟𑄧𑄢𑄬 𑄃𑄉𑄬 𑄈𑄧𑄣𑄳𑄠𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑅁 𑄖𑄧 𑄘𑄖𑄴𑄮 𑄟𑄭𑄪 𑄢𑄋 𑄉𑄧𑄢𑄨 𑄘𑄨𑄟𑅁 𑄝𑄪𑄘𑄴𑄙𑄨
𑄃𑄊𑄬𑅁 𑄘𑄬𑄚𑄧𑄝𑄪𑄢𑄨 𑄏𑄨𑄝𑄮 𑄛𑄨𑄙𑄬𑄝𑄨𑄢𑄬 𑄚𑄨𑄊𑄬𑄣𑄬𑄣𑄧𑅁 𑄚𑄳𑄦𑄨𑄉𑄨𑄣𑄨𑄚𑄬𑄭 𑄛𑄨𑄙𑄬𑄝𑄨 𑄇𑄧𑄣𑄧, 𑄖𑄭𑄪 𑄃𑄬𑄇𑄴𑄮 𑄖𑄇𑄴𑄮 𑄖𑄮𑄉𑄬𑄭 𑄃𑄚𑄴𑅁 𑄟𑄭𑄪 𑄃𑄨𑄇𑄴𑄨𑄚𑄬 𑄖𑄧 𑄘𑄖𑄴𑄪𑄚𑄴
𑄢𑄋 𑄘𑄮𑄇𑄴𑄘𑄮𑄇𑄳𑄠 𑄉𑄧𑄢𑄨 𑄘𑄨𑄟𑄴𑅁 𑄘𑄬𑄚𑄧𑄝𑄪𑄢𑄨 𑄏𑄨𑄝𑄮 𑄃𑄬𑄇𑄴𑄮 𑄘𑄋𑄧𑄢𑄴 𑄃 𑄣𑄟𑄴𑄝 𑄖𑄇𑄴𑄮 𑄖𑄮𑄉𑄬𑄭 𑄃𑄚𑄨𑄣𑄮𑄉𑄰𑄱𑅁 𑄛𑄨𑄙𑄬𑄝𑄨 𑄖𑄇𑄴𑄮𑄝𑄮 𑄃𑄊𑄪𑄚𑄮𑄖𑄴
𑄘𑄨𑄣𑄮𑄉𑄰𑄱𑅁 𑄈𑄚𑄧𑄇𑄴𑄧𑄚𑄧𑄢𑄴 𑄞𑄨𑄘𑄨𑄢𑄬 𑄖𑄇𑄴𑄮𑄝𑄮 𑄢𑄋 𑄘𑄮𑄇𑄴𑄘𑄮𑄇𑄳𑄠 𑄦𑄰𑄱 𑄃𑄪𑄘𑄨𑄣𑄮𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄘𑄬𑄚𑄧𑄝𑄪𑄢𑄨 𑄏𑄨𑄝𑄮𑄢𑄬 𑄇𑄪𑄢𑄬 𑄓𑄉𑄨𑄣𑄮𑅁 𑄘𑄖𑄴𑄪𑄚𑄴 𑄖𑄧𑄢𑄴
𑄢𑄋 𑄢𑄧𑄁 𑄉𑄪𑄣𑄨 𑄘𑄨𑄟𑄴 𑄇𑄰𑄱 𑄖𑄬 𑄖𑄢𑄬 𑄟𑄪 𑄞𑄬𑄉𑄬𑄘𑄬𑄭 𑄗𑄬𑄝𑄢𑄴 𑄇𑄧𑄣𑄧𑅁 𑄘𑄬𑄚𑄧𑄝𑄪𑄢𑄨 𑄏𑄨𑄝𑄮 𑄟𑄧𑄚𑄧𑄈𑄪𑄎𑄨𑄠𑄬 𑄟𑄪 𑄞𑄬𑄉𑄬𑄘𑄬𑄭 𑄢𑄧𑄣𑄧𑅁 𑄥𑄬 𑄃𑄧𑄇𑄴𑄖𑄧𑄖𑄴
𑄛𑄨𑄙𑄬𑄝𑄨 𑄢𑄋 𑄘𑄮𑄇𑄴𑄘𑄮𑄇𑄳𑄠 𑄖𑄇𑄴𑄮𑄝𑄮 𑄖 𑄟𑄪𑄠𑄮𑄖𑄴 𑄞𑄨𑄚𑄴𑄘𑄬𑄭 𑄘𑄨𑄣𑄮𑅁 𑄃𑄬𑄇𑄴 𑄞𑄨𑄚𑄴𑄘𑄬𑄚𑄧𑄖𑄴 𑄘𑄬𑄚𑄧𑄝𑄪𑄢𑄨 𑄏𑄨𑄝𑄮 𑄟𑄧𑄢𑄨 𑄉𑄬𑄣𑄧𑅁 𑄥𑄬𑄝𑄬𑄘𑄬𑄚𑄴 𑄛𑄨𑄙𑄬𑄝𑄨
𑄉𑄬𑄣𑄧𑄉𑄰𑄱 𑄙𑄬𑄭𑅁 𑄃𑄬𑄇𑄴𑄮 𑄙𑄝𑄠𑄴 𑄖𑄬 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁 𑄃𑄨𑄚𑄴𑄘𑄨 𑄘𑄬𑄚𑄧𑄝𑄪𑄢𑄨 𑄉𑄙𑄨𑄉𑄪𑄙𑄨 𑄃𑄬𑄭 𑄘𑄬𑄊𑄬𑄉𑄨𑄘𑄬 𑄖 𑄏𑄨𑄝𑄮 𑄉𑄧𑄢𑄧𑄟𑄴 𑄖𑄇𑄴𑄮 𑄟𑄪𑄠𑄮𑄖𑄴
𑄞𑄨𑄚𑄴𑄘𑄬𑄠𑄬 𑄉𑄧𑄢𑄨 𑄟𑄧𑄢𑄨 𑄛𑄧𑄢𑄨 𑄃𑄊𑄬𑅁 𑄛𑄨𑄙𑄬𑄝𑄨𑄢𑄬 𑄖𑄮𑄉𑄬𑄭 𑄌𑄠𑄴𑄘𑄬—𑄖𑄬-𑄃𑄮 𑄈𑄧𑄣𑄳𑄠𑄝𑄮𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨 𑄡𑄬𑄠𑄬𑄉𑄰𑄱𑅁 𑄟𑄧𑄚𑄧𑄘𑄴𑄪𑄊𑄬 𑄘𑄬𑄚𑄧𑄝𑄪𑄢𑄨 𑄃𑄉𑄖𑄳𑄠
𑄇𑄚 𑄙𑄧𑄢𑄨𑄣𑄮𑅁♦</p>

<h2>𑄛𑄬𑄌𑄳𑄠 𑄇𑄪𑄣𑄴𑄇𑄪𑄣𑄬𑄣𑄧, 𑄈𑄪𑄢𑄮𑄣𑄳𑄠 𑄟𑄙𑄖𑄴 𑄥𑄮𑄚𑄢𑄴 𑄑𑄪𑄛𑄴</h2>

<p>𑄝𑄬𑄉𑄨𑄘𑄮 𑄛𑄪𑄢𑄮𑄚𑄨 𑄃𑄟𑄧𑄣𑄧 𑄇𑄧𑄙𑅁 𑄃𑄬𑄇𑄴 𑄥𑄧𑄟𑄧𑄠𑄴 𑄛𑄨𑄖𑄴𑄗𑄨𑄟𑄨𑄖𑄴 𑄘𑄬𑄊 𑄘𑄨𑄣𑄮 𑄃𑄉𑄖𑄳𑄠 𑄞𑄘𑄧 𑄢𑄖𑄴𑅁 𑄈𑄬𑄝𑄢𑄴 𑄇𑄨𑄌𑄴𑄪 𑄚𑄬𑄭, 𑄝𑄧𑄚𑄧𑄢𑄴
𑄜𑄧𑄣𑄴𑄟𑄫𑄣𑄴 𑄚𑄬𑄭, 𑄏𑄢𑄧𑄢𑄴 𑄃𑄣𑄪 𑄚𑄬𑄭𑅁 𑄃𑄉𑄖𑄳𑄠 𑄎𑄢𑄬 𑄝𑄬𑄇𑄴 𑄉𑄌𑄴𑄝𑄌𑄴 𑄟𑄧𑄢𑄨 𑄡𑄘𑄧𑄚𑄴𑅁 𑄃𑄬 𑄟𑄧𑄦 𑄘𑄪𑄢𑄴𑄘𑄨𑄚𑄮𑄖𑄴 𑄛𑄨𑄖𑄴𑄗𑄨𑄟𑄨𑄢𑄴 𑄟𑄚𑄬𑄭𑄉𑄪𑄚𑄮𑄢𑄬
𑄝𑄎𑄬𑄝𑄖𑄳𑄠𑄠𑄴 𑄥𑄧𑄢𑄴𑄉𑄧𑄖𑄴𑄪𑄚𑄴 𑄣𑄟𑄨 𑄃𑄬𑄣𑄧 𑄉𑄧𑄋𑄨𑄟𑄢𑄴 𑄛𑄮 𑄝𑄨𑄠𑄖𑄳𑄢 𑄘𑄬𑄝𑄬𑄘𑅁 𑄝𑄨𑄠𑄖𑄳𑄢 𑄛𑄨𑄖𑄴𑄗𑄨𑄟𑄨𑄖𑄴 𑄃𑄬𑄭 𑄘𑄬𑄊𑄬𑄉𑄨𑄘𑄬 𑄝𑄬𑄇𑄴 𑄉𑄌𑄴 𑄝𑄌𑄴 𑄟𑄧𑄢𑄨
𑄡𑄬𑄭 𑄜𑄪𑄢𑄘𑄧𑄚𑄴𑅁 𑄜𑄧𑄣𑄴 𑄛𑄊𑄮𑄢𑄴 𑄇𑄧𑄙𑄬 𑄚𑄬𑄭, 𑄏𑄢𑄧𑄢𑄴 𑄃𑄣𑄪 𑄚𑄬𑄭𑅁 𑄝𑄎𑄨 𑄃𑄊𑄧𑄚𑄴𑄘𑄬 𑄝𑄚 𑄍𑄧𑄢 𑄛𑄢𑄧𑄢𑄴 𑄃𑄬𑄢𑄬𑄚𑄴𑄘 𑄉𑄌𑄴𑄪𑄚𑄴𑅁 𑄝𑄨𑄠𑄖𑄳𑄢
𑄃𑄬𑄢𑄬𑄚𑄴𑄘 𑄉𑄌𑄴𑄪𑄚𑄮𑄢𑄬 𑄓𑄉𑄨 𑄇𑄧𑄣𑄧, 𑄖𑄪𑄟𑄨 𑄟𑄚𑄬𑄭𑄉𑄪𑄚𑄮𑄢𑄬 𑄃𑄬𑄢𑄬𑄚𑄴𑄘 𑄜𑄧𑄣𑄴 𑄈𑄝𑄬𑄭 𑄝𑄎𑄬𑄭 𑄢𑄊𑄬𑄭 𑄛𑄢𑄨𑄝𑄚𑄬? 𑄃𑄬𑄢𑄬𑄚𑄴𑄘 𑄉𑄌𑄴𑄪𑄚𑄬 𑄇𑄧𑄣𑄇,
𑄉𑄮𑄎𑄬𑄚𑄴 𑄚𑄚𑄪, 𑄛𑄢𑄨𑄝𑄮𑄁𑅁 𑄟𑄳𑄦𑄖𑄴𑄧𑄢𑄴 𑄘𑄬𑄊 𑄉𑄬𑄣𑄧, 𑄝𑄚 𑄃𑄢𑄳𑄦𑄨 𑄘𑄨𑄨𑄚𑄬 𑄝𑄬𑄇𑄴 𑄃𑄬𑄢𑄬𑄚𑄴𑄘 𑄜𑄧𑄣𑄪𑄚𑄴 𑄟𑄚𑄬𑄭𑄉𑄪𑄚𑄬 𑄈𑄬𑄭 𑄥𑄬𑄌𑄴 𑄉𑄧𑄌𑄳𑄠𑄧𑄚𑄴𑅁
𑄝𑄨𑄠𑄖𑄳𑄢𑄢𑄴 𑄃𑄨𑄠𑄚𑄴 𑄘𑄬𑄭 𑄢𑄉𑄴 𑄃𑄪𑄘𑄨𑄣𑄮𑅁 𑄖𑄬 𑄃𑄬𑄢𑄬𑄚𑄴𑄘 𑄉𑄌𑄴𑄪𑄚𑄮𑄢𑄬 𑄃𑄬𑄉𑄬𑄇𑄴 𑄣𑄙𑄨 𑄘𑄨𑄚𑄬𑄭 𑄇𑄋𑄬𑄣𑄴 𑄝𑄬𑄋 𑄉𑄧𑄢𑄨 𑄘𑄨𑄣𑄮𑅁 𑄥𑄨𑄠𑄬𑄚𑄬 𑄥𑄨𑄖𑄴𑄪𑄚𑄴
𑄙𑄧𑄢𑄨 𑄍𑄧𑄢 𑄛𑄢𑄧𑄢𑄴 𑄃𑄬𑄢𑄬𑄚𑄴𑄘 𑄉𑄌𑄴𑄪𑄚𑄴 𑄦𑄣𑄬𑄭𑄠𑄬 𑄉𑄧𑄢𑄨 𑄝𑄢𑄨 𑄃𑄪𑄙𑄮𑄚𑄴𑅁</p>

<p>𑄇𑄨 𑄉𑄧𑄢 𑄡𑄠𑄴 𑄞𑄝𑄧𑄘𑄬 𑄞𑄝𑄧𑄘𑄬 𑄝𑄨𑄠𑄖𑄳𑄢 𑄟𑄧𑄚𑄬 𑄟𑄧𑄚𑄬 𑄒𑄨𑄇𑄴 𑄉𑄧𑄢𑄨𑄣𑄮, 𑄃𑄨𑄋𑄨𑄢𑄨 𑄦𑄧𑄘𑄧 𑄚𑄧𑄠𑄴𑅁 𑄥𑄧𑄢𑄴𑄉𑄧𑄖𑄴𑄪𑄚𑄴 𑄟𑄧𑄦𑄣𑄧𑄇𑄴𑄈𑄨𑄢𑄬 𑄇𑄪𑄎𑄮𑄣𑄨
𑄉𑄧𑄢𑄨 𑄃𑄚 𑄛𑄧𑄢𑄨𑄝𑄮𑄉𑄰𑄱𑅁 𑄝𑄨𑄠𑄖𑄳𑄢 𑄦𑄮𑄣𑄨𑄇𑄴 𑄚𑄧 𑄉𑄧𑄢𑄨 𑄇𑄣𑄨𑄠𑄬 𑄘𑄬𑄝𑄬𑄘𑄢𑄬 𑄥𑄧𑄢𑄴𑄉𑄧𑄖𑄴 𑄛𑄙𑄬𑄭 𑄘𑄨𑄣𑄮 𑄟𑄣𑄧𑄇𑄴𑄈𑄨𑄟𑄢𑄬 𑄥𑄧𑄢𑄴𑄉𑄧𑄖𑄴𑄪𑄚𑄴
𑄃𑄚𑄨𑄝𑄖𑄳𑄠𑄠𑄴𑅁 𑄇𑄣𑄨𑄠𑄬 𑄥𑄧𑄢𑄴𑄉𑄧𑄖𑄴 𑄉𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄥𑄧𑄢𑄴𑄉𑄧𑄖𑄴 𑄡𑄬𑄭 𑄥𑄧𑄢𑄴𑄉𑄧𑄢𑄴 𑄟𑄧𑄘𑄴 𑄎𑄧𑄉𑄧𑄢 𑄈𑄬𑄭 𑄛𑄧𑄢𑄨 𑄢𑄧𑄣𑄧𑄉𑄰𑄱 𑄌𑄮𑄘𑄪 𑄉𑄧𑄢𑄨𑅁
𑄃𑄬𑄇𑄴𑄥𑄧𑄟𑄧𑄠𑄴 𑄃𑄝𑄙 𑄉𑄧𑄢𑄨 𑄟𑄧𑄚𑄧𑄖𑄴 𑄃𑄪𑄘𑄨𑄣𑄮 𑄖𑄢𑄴 𑄟𑄣𑄧𑄇𑄴𑄈𑄨𑄟𑄢𑄴 𑄇𑄧𑄙𑅁 𑄖𑄬 𑄟𑄖𑄴𑄧𑄣𑄳𑄠 𑄉𑄧𑄋𑄧𑄖𑄴 𑄦𑄣𑄪𑄁 𑄦𑄣𑄁 𑄉𑄧𑄢𑄨 𑄟𑄣𑄧𑄇𑄴𑄈𑄨𑄟 𑄃𑄨𑄙𑄪 𑄡𑄬𑄭
𑄖 𑄃𑄪𑄘𑄨𑄌𑄴𑄮𑄉𑄚𑄴 𑄎𑄚𑄬𑄣𑄧𑄉𑄰𑄱𑅁 𑄟𑄣𑄧𑄇𑄴𑄈𑄨𑄟 𑄟𑄖𑄴𑄧𑄣𑄳𑄠 𑄇𑄣𑄨𑄠𑄬𑄢𑄴 𑄥𑄧𑄟𑄢𑄬 𑄃𑄬𑄝𑄢𑄴 𑄢𑄎𑄨 𑄚𑄧 𑄦𑄧𑄣𑄧𑅁 𑄇𑄣𑄨𑄠𑄬 𑄜𑄨𑄢𑄨 𑄃𑄬𑄣𑄉𑄰𑄱 𑄌𑄪𑄙𑄮
𑄦𑄖𑄳𑄠𑅁</p>

<p>𑄃𑄬𑄝𑄢𑄴 𑄝𑄨𑄠𑄖𑄳𑄢 𑄚𑄨𑄎𑄬 𑄉𑄬𑄣𑄧 𑄥𑄧𑄢𑄴𑄉𑄧𑄖𑄴𑅁 𑄖𑄬 𑄥𑄨𑄙𑄪 𑄡𑄬𑄭 𑄃𑄬𑄇𑄴 𑄉𑄪𑄘𑄰𑄱 𑄘𑄬𑄊 𑄉𑄧𑄢𑄨𑄣𑄧𑄉𑄰𑄱 𑄟𑄣𑄧𑄇𑄴𑄈𑄨𑄟 𑄥𑄧𑄟𑄢𑄬𑅁 𑄖𑄬 𑄖𑄢𑄬
𑄛𑄨𑄖𑄴𑄗𑄨𑄟𑄨𑄖𑄴 𑄃𑄬𑄝𑄖𑄳𑄠𑄠𑄴 𑄇𑄪𑄎𑄮𑄣𑄨 𑄉𑄧𑄢𑄨𑄣𑄧𑄉𑄰𑄱𑅁 𑄟𑄣𑄧𑄇𑄴𑄈𑄨𑄟 𑄃𑄬𑄇𑄴 𑄇𑄧𑄙𑄠𑄴 𑄢𑄎𑄨 𑄦𑄧𑄧𑄣𑄧𑅁 𑄃 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄖𑄢𑄴 𑄝𑄦𑄧𑄚𑄴 𑄟𑄬 𑄟𑄬
𑄍𑄉𑄧𑄣𑄨 𑄚𑄨𑄟𑄨𑄏𑄮𑄖𑄴 𑄃𑄪𑄢𑄨 𑄉𑄬𑄣𑄧 𑄛𑄨𑄖𑄴𑄗𑄨𑄟𑄨𑄖𑄴𑅁 𑄥𑄨𑄙𑄪 𑄛𑄧𑄖𑄴𑄧𑄟𑄧𑄖𑄴 𑄟𑄪𑄎𑄪𑄋𑄬 𑄛𑄬𑄣𑄧𑄉𑄰𑄱 𑄛𑄬𑄌𑄳𑄠𑄢𑄬𑅁 𑄖𑄬 𑄛𑄬𑄌𑄳𑄠𑄢𑄬 𑄈𑄧𑄝𑄧𑄢𑄚𑄴 𑄇𑄰𑄱 𑄛𑄨𑄢𑄴𑄞𑄧𑄢𑄴 𑄜𑄨𑄢𑄨
𑄉𑄬𑄣𑄧 𑄥𑄧𑄢𑄴𑄉𑄧𑄖𑄴 𑄟𑄣𑄧𑄇𑄴𑄈𑄨𑄟 𑄃𑄨𑄙𑄪𑅁 </p>

<p>𑄃𑄨𑄚𑄴𑄘𑄨 𑄛𑄬𑄌𑄳𑄠 𑄈𑄧𑄝𑄧𑄢𑄚𑄴 𑄥𑄪𑄚𑄨 𑄟𑄧𑄖𑄴𑄧𑄚𑄴 𑄢𑄬𑄘𑄬 𑄝𑄨𑄠𑄬𑄣𑄬 𑄃𑄪𑄢𑄨 𑄃𑄪𑄢𑄨 𑄇𑄪𑄣𑄴𑄇𑄪𑄣𑄬𑄭 𑄇𑄪𑄣𑄴𑄇𑄪𑄣𑄬𑄭 𑄟𑄣𑄧𑄇𑄴𑄈𑄨 𑄛𑄨𑄖𑄴𑄗𑄨𑄟𑄨𑄖𑄴 𑄃𑄬𑄝𑄢𑄴 𑄈𑄧𑄝𑄧𑄢𑄚𑄴
𑄝𑄬𑄇𑄴 𑄟𑄚𑄬𑄭 𑄣𑄧𑄉𑄧𑄢𑄬 𑄎𑄚𑄬𑄭 𑄘𑄨𑄣𑄮𑅁 𑄟𑄣𑄧𑄇𑄴𑄈𑄨𑄟𑄢𑄴 𑄈𑄧𑄝𑄧𑄢𑄚𑄴 𑄥𑄪𑄚𑄨 𑄟𑄚𑄬𑄭𑄉𑄪𑄚𑄬 𑄃𑄧𑄟𑄧𑄇𑄧𑄘𑄧 𑄃𑄪𑄌𑄴𑄍𑄮 𑄦𑄧𑄣𑄇𑄴𑅁 𑄖𑄢 𑄝𑄬𑄚𑄳𑄠 𑄛𑄮𑄖𑄳𑄠
𑄊𑄪𑄟𑄮𑄖𑄴𑄪𑄚𑄴 𑄃𑄪𑄘𑄨 𑄉𑄬𑄣𑄬𑄴 𑄢𑄬𑄘𑄮𑄖𑄴 𑄥𑄪𑄈𑄧𑄝𑄧𑄢𑄴 𑄎𑄚𑄬𑄭 𑄘𑄳𑄠 𑄛𑄬𑄇𑄴𑄮𑄢𑄬 𑄖𑄮𑄉 𑄙𑄧𑄢𑄨𑄣𑄇𑄴𑅁 𑄃𑄇𑄧𑄝𑄣𑄳𑄠 𑄛𑄬𑄌𑄳𑄠 𑄉𑄮𑄘 𑄢𑄬𑄖𑄴𑄮 𑄃𑄪𑄢𑄨 𑄃𑄪𑄢𑄨 𑄞𑄧𑄋𑄨
𑄞𑄧𑄋𑄨 𑄃𑄘𑄟𑄬 𑄃𑄘𑄟𑄬 𑄈𑄧𑄝𑄧𑄢𑄚𑄴 𑄍𑄨𑄘𑄨 𑄘𑄨 𑄦𑄧𑄢𑄚𑄴 𑄦𑄰𑄱 𑄛𑄮𑄖𑄳𑄠 𑄃𑄟𑄧𑄣𑄳𑄠 𑄙𑄧𑄣𑄴 𑄛𑄧𑄦𑄴𑄢𑄴 𑄃𑄧𑄇𑄴𑄖𑄧𑄖𑄴 𑄃𑄬𑄇𑄴𑄮 𑄉𑄏𑄧 𑄃𑄧𑄉𑄧𑄣𑄧𑄋𑄧𑄖𑄴 𑄥𑄮𑄟𑄬𑄭
𑄉𑄬𑄣𑄧𑄉𑄰𑄱 𑄊𑄪𑄟𑄴𑅁 𑄃𑄧𑄎𑄧𑄟𑄧𑄚𑄬 𑄥𑄬 𑄃𑄧𑄇𑄴𑄖𑄧𑄖𑄴 𑄈𑄪𑄢𑄮𑄣𑄳𑄠 𑄛𑄬𑄇𑄴𑄮 𑄃𑄬𑄇𑄴𑄮 𑄉𑄏𑄧𑄢𑄴 𑄟𑄧𑄢 𑄙𑄬𑄣𑄖𑄴 𑄝𑄰𑄱 𑄈𑄧𑄁 𑄈𑄧𑄁 𑄉𑄧𑄢𑄨 𑄉𑄌𑄴 𑄈𑄪𑄚𑄨 𑄈𑄪𑄚𑄨 𑄛𑄪𑄇𑄴
𑄖𑄮𑄉𑄢𑄴𑅁 𑄖𑄮𑄉𑄘𑄬 𑄖𑄮𑄉𑄘𑄬 𑄟𑄚𑄬𑄭𑄉𑄪𑄚𑄬 𑄖𑄢𑄬 𑄘𑄬𑄣𑄇𑄴𑅁 𑄖𑄢 𑄞𑄝𑄨𑄣𑄇𑄴 𑄃𑄨𑄝𑄬 𑄦𑄧𑄝𑄧𑄘𑄬 𑄥𑄪𑄈𑄧𑄝𑄧𑄢𑄚𑄴 𑄃𑄚𑄳𑄠 𑄛𑄬𑄇𑄴𑄮𑅁 𑄖𑄢 𑄈𑄪𑄢𑄮𑄣𑄳𑄠
𑄛𑄬𑄇𑄴𑄮𑄢𑄬 𑄓𑄉𑄨𑄚𑄬𑄭 𑄖 𑄟𑄙𑄖𑄴 𑄛𑄮𑄢𑄬𑄭 𑄘𑄨𑄣𑄇𑄴 𑄥𑄮𑄚𑄢𑄴 𑄑𑄪𑄛𑄴𑅁 𑄥𑄨𑄠𑄬𑄚𑄬 𑄇𑄧𑄠𑄴𑄘𑄬—𑄛𑄬𑄌𑄳𑄠 𑄇𑄪𑄣𑄴𑄇𑄪𑄣𑄠𑄴, 𑄈𑄪𑄢𑄮𑄣𑄳𑄠 𑄟𑄙𑄖𑄴 𑄥𑄮𑄚𑄢𑄴 𑄑𑄪𑄛𑄴𑅁
𑄝𑄪𑄢𑄮 𑄝𑄪𑄢𑄨𑄠𑄬 𑄇𑄧𑄚𑄴, 𑄥𑄧𑄚𑄨𑄝𑄢𑄴 𑄝𑄬𑄣𑄬𑄖𑄳𑄠 𑄛𑄨𑄖𑄴𑄗𑄨𑄟𑄨𑄖𑄴 𑄟𑄣𑄧𑄇𑄴𑄈𑄨𑄟 𑄃𑄬𑄞𑄢𑄴 𑄈𑄧𑄝𑄧𑄢𑄚𑄴 𑄛𑄳𑄢𑄧𑄌𑄢𑄴 𑄦𑄧𑄠𑄴𑄠𑄬𑅁 𑄃 𑄟𑄣𑄧𑄇𑄴𑄈𑄨𑄟 𑄛𑄨𑄖𑄴𑄗𑄨𑄟𑄨𑄖𑄴
𑄣𑄪𑄁𑄋𑄬𑄉𑄨 𑄟𑄧𑄋𑄧𑄣𑄴𑄝𑄢𑄬𑅁 𑄥𑄨𑄠𑄬𑄚𑄬 𑄟𑄚𑄬𑄠𑄬 𑄟𑄧𑄋𑄧𑄣𑄴𑄝𑄢𑄴 𑄃 𑄥𑄧𑄚𑄨𑄝𑄢𑄴 𑄃𑄬 𑄘𑄨𑄝𑄬 𑄘𑄨𑄚𑄮𑄢𑄬 𑄣𑄧𑄇𑄴𑄈𑄨𑄝𑄢𑄴 𑄞𑄨𑄣𑄨 𑄃𑄬𑄏𑄧𑄥𑄧𑄁 𑄟𑄚𑄧𑄚𑄴𑅁♦</p>

<h2>𑄥𑄟𑄪𑄇𑄳𑄠𑄣𑄰𑄱 𑄝𑄊𑄳𑄠𑄢𑄴 𑄎𑄨𑄘𑄬𑄎𑄨𑄖𑄳𑄠</h2>

<p>𑄃𑄬𑄇𑄴𑄮 𑄘𑄋𑄧𑄢𑄴 𑄝𑄊𑄴 𑄥𑄨𑄉𑄬𑄢𑄴 𑄖𑄮𑄉𑄘𑄬 𑄖𑄮𑄉𑄘𑄬 𑄦𑄧𑄢𑄚𑄴 𑄦𑄮𑄚𑄬𑄭 𑄃𑄬𑄇𑄴𑄇𑄚𑄴 𑄌𑄨𑄉𑄮𑄮𑄚𑄴 𑄍𑄧𑄢𑄖𑄴 𑄛𑄚𑄨 𑄈𑄬𑄝𑄖𑄳𑄠𑄠𑄴 𑄉𑄬𑄣𑄧𑅁 𑄟𑄮𑄚𑄮 𑄉𑄮𑄢𑄢𑄴
𑄥𑄨𑄣𑄴𑄮 𑄍𑄧𑄢𑅁 𑄛𑄧𑄦𑄴𑄚𑄴 𑄖𑄢𑄴 𑄛𑄚𑄨𑄉𑄚𑄴𑅁 𑄢𑄨𑄚𑄨 𑄌𑄬𑄣𑄬 𑄖𑄧𑄣 𑄥𑄧𑄁 𑄘𑄬𑄊 𑄡𑄠𑄴𑅁 𑄟𑄌𑄴 𑄇𑄋𑄢 𑄝𑄬𑄇𑄴 𑄛𑄮𑄖𑄴𑄛𑄮𑄖𑄳𑄠 𑄉𑄧𑄢𑄨 𑄘𑄬𑄊 𑄡𑄠𑄴𑅁
𑄝𑄊𑄳𑄠 𑄍𑄧𑄢 𑄛𑄢𑄧𑄖𑄴 𑄦𑄖𑄴 𑄗𑄧𑄇𑄴 𑄘𑄨𑄚𑄬𑄭 𑄟𑄪 𑄚𑄨𑄊𑄪𑄢𑄨 𑄛𑄚𑄨 𑄈𑄢𑄴𑅁 𑄛𑄚𑄨 𑄈𑄘𑄬 𑄈𑄘𑄬 𑄍𑄧𑄢 𑄖𑄧𑄣𑄖𑄴 𑄛𑄚𑄨 𑄟𑄪𑄢𑄮𑄖𑄴 𑄥𑄨𑄣𑄮 𑄇𑄚𑄳𑄠𑄖𑄴
𑄃𑄬𑄇𑄴𑄮 𑄣𑄬𑄎 𑄥𑄟𑄪𑄇𑄴 𑄘𑄬𑄊𑄨𑄣𑄮𑅁 𑄖𑄬 𑄃𑄬𑄇𑄴𑄟𑄧𑄚𑄬 𑄥𑄟𑄪𑄇𑄴𑄮𑄢𑄬 𑄢𑄨𑄚𑄨 𑄌𑄬𑄭 𑄗𑄬𑄣𑄧𑅁 𑄘𑄬𑄊𑄬𑄘𑄬 𑄥𑄟𑄪𑄇𑄴𑄮 𑄃𑄧𑄟𑄧𑄇𑄧𑄘𑄧 𑄣𑄢𑄳𑄦𑄬 𑄣𑄢𑄳𑄦𑄬 𑄉𑄧𑄢𑄨 𑄥𑄨𑄣𑄮
𑄇𑄚𑄖𑄴 𑄦𑄘𑄨 𑄝𑄬𑄢𑄢𑄴𑅁 𑄝𑄊𑄳𑄠 𑄈𑄚𑄧𑄇𑄴𑄧𑄚𑄴 𑄟𑄧𑄚𑄴 𑄘𑄨 𑄥𑄟𑄪𑄇𑄳𑄠𑄢𑄬 𑄢𑄨𑄚𑄨 𑄌𑄘𑄬 𑄌𑄘𑄬 𑄞𑄬𑄉𑄧𑄖𑄴 𑄉𑄧𑄢𑄨 𑄦𑄎𑄨 𑄃𑄪𑄘𑄨𑄣𑄮𑅁 𑄛𑄚𑄨 𑄟𑄪𑄢𑄮𑄖𑄴𑄪𑄚𑄴
𑄥𑄟𑄪𑄇𑄴𑄮 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄇𑄨𑄖𑄳𑄠𑄠𑄴 𑄦𑄎𑄨𑄣𑄬? 𑄝𑄊𑄳𑄠 𑄦𑄎𑄨 𑄎𑄧𑄝𑄝𑄴 𑄘𑄨𑄣𑄧, 𑄖𑄧𑄢𑄬 𑄦𑄎𑄧𑄋𑄧𑄖𑄬𑄴𑅁 𑄥𑄟𑄪𑄇𑄳𑄠 𑄃𑄪𑄣𑄴𑄮𑄜𑄨𑄢𑄨 𑄛𑄪𑄎𑄮𑄢𑄴
𑄉𑄧𑄢𑄨𑄣𑄮—𑄟𑄧𑄢𑄬 𑄇𑄨𑄖𑄳𑄠𑄠𑄴 𑄦𑄎𑄧𑄖𑄬𑄴? 𑄝𑄊𑄳𑄠 𑄇𑄧𑄣𑄧, 𑄚𑄧 𑄦𑄎𑄨𑄘𑄪𑄁 𑄇𑄨𑄖𑄳𑄠𑄠𑄴? 𑄖𑄭𑄪 𑄘𑄬𑄊𑄧𑄘𑄬-𑄃𑄮 𑄌𑄨𑄉𑄮𑄚𑄴, 𑄈𑄬𑄋𑄬𑄘 𑄃 𑄘𑄮𑄣𑄴 𑄚𑄬𑄭𑅁 𑄦𑄘𑄨
𑄝𑄬𑄢𑄌𑄬𑄴-𑄃𑄮 𑄃𑄧𑄟𑄧𑄇𑄧𑄘𑄧 𑄣𑄢𑄳𑄦𑄬 𑄣𑄢𑄳𑄦𑄬 𑄉𑄧𑄢𑄨𑅁 𑄖𑄧𑄢𑄴 𑄦𑄘𑄨 𑄡𑄚 𑄘𑄬𑄭 𑄟𑄧𑄢𑄴 𑄉𑄭𑄉𑄭 𑄦𑄎𑄨 𑄃𑄬𑄏𑄬𑅁 𑄥𑄟𑄪𑄇𑄳𑄠 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄞𑄢𑄨
𑄝𑄬𑄎𑄢𑄴 𑄛𑄬𑄣𑄧𑅁 𑄖𑄬 𑄇𑄧𑄣𑄧, 𑄇𑄨 𑄇𑄧𑄌𑄴𑄍𑄬? 𑄌𑄨𑄉𑄮𑄚𑄴, 𑄈𑄬𑄋𑄬𑄘 𑄃 𑄘𑄮𑄣𑄴 𑄚𑄬𑄭? 𑄉𑄮𑄎𑄬𑄚𑄬 𑄟𑄧𑄢𑄬 𑄃𑄬𑄥𑄚𑄴 𑄉𑄧𑄢𑄨 𑄝𑄚𑄬𑄠𑄬, 𑄥𑄨𑄠𑄬𑄚𑄴 𑄘𑄧 𑄟𑄧𑄢𑄴
𑄘𑄪𑄌𑄴 𑄚𑄧𑄠𑄴𑅁 𑄃 𑄇𑄨 𑄇𑄧𑄖𑄬𑄴? 𑄣𑄢𑄳𑄦𑄬 𑄣𑄢𑄳𑄦𑄬 𑄉𑄧𑄢𑄨 𑄟𑄭𑄪 𑄦𑄘𑄧𑄁𑄉𑄬? 𑄈𑄟𑄇𑄴𑄇𑄠𑄴 𑄎𑄨𑄘𑄬𑄎𑄨𑄖𑄳𑄠 𑄌𑄬𑄣𑄬 𑄦𑄘𑄚𑄘𑄨 𑄟𑄧 𑄥𑄧𑄟𑄢𑄬 𑄖𑄭𑄪 𑄛𑄢𑄨𑄘𑄬
𑄚𑄧𑄠𑄴𑅁 𑄌𑄬𑄝𑄬 𑄚𑄇𑄨 𑄎𑄨𑄘𑄬𑄎𑄨𑄖𑄳𑄠? 𑄝𑄊𑄳𑄠 𑄇𑄧𑄠𑄴𑄘𑄬—𑄦𑄧𑄠𑄴 𑄚𑄬, 𑄖𑄭𑄪 𑄘𑄪𑄟𑄪𑄢𑄨 𑄛𑄢𑄧𑄌𑄬𑄴? 𑄖𑄭𑄪 𑄘𑄧 𑄞𑄢𑄨 𑄇𑄨𑄢𑄨𑄟𑄨𑄌𑄳𑄠 𑄇𑄧𑄙 𑄇𑄧𑄌𑄴𑄍𑄬 𑄥𑄬𑄙𑄧𑄭!
𑄥𑄟𑄪𑄇𑄳𑄠 𑄇𑄧𑄠𑄴𑄘𑄬—𑄇𑄨𑄢𑄨𑄟𑄨𑄌𑄳𑄠 𑄇𑄧𑄙 𑄚𑄧𑄠𑄴𑅁 𑄟𑄧𑄣𑄴𑄣𑄰𑄱 𑄘𑄪𑄟𑄪𑄢𑄮𑄘𑄪𑄟𑄪𑄢𑄨 𑄌𑄬𑄣𑄬 𑄖𑄭𑄪 𑄈𑄟𑄇𑄴𑄇𑄠𑄴 𑄛𑄢𑄨𑄘𑄬 𑄚𑄧𑄠𑄴𑅁 𑄥𑄬𑄘𑄟𑄴 𑄗𑄬𑄣𑄬 𑄌𑄬𑄭 𑄥𑄣𑄬
𑄘𑄪𑄟𑄪𑄢𑄮 𑄘𑄪𑄟𑄪𑄢𑄨𑅁 𑄇𑄧𑄚𑄴𑄚 𑄎𑄨𑄘𑄬, 𑄇𑄧𑄚𑄴𑄚 𑄦𑄧𑄘𑄨 𑄡𑄠𑄴! 𑄥𑄟𑄪𑄇𑄳𑄠 𑄝𑄊𑄳𑄠𑄢𑄬 𑄈𑄮𑄟𑄴𑄈𑄮𑄟𑄬𑄣𑄧𑅁 𑄥𑄟𑄪𑄇𑄳𑄠𑄢𑄴 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄝𑄊𑄳𑄠
𑄇𑄬𑄘𑄬𑄇𑄴 𑄇𑄬𑄘𑄬𑄇𑄴 𑄦𑄎𑄨 𑄃𑄪𑄘𑄨𑄣𑄮𑅁 𑄦𑄌𑄴𑄖𑄬 𑄦𑄌𑄴𑄖𑄬 𑄖𑄬 𑄉𑄧𑄣𑄨 𑄉𑄧𑄣𑄨 𑄛𑄧𑄢𑄨𑄣𑄮𑅁 𑄎𑄬𑄢𑄬𑄘𑄨 𑄖𑄬 𑄃𑄬𑄖𑄴𑄪𑄇𑄴 𑄦𑄎𑄨𑄢𑄴 𑄘𑄧𑄟𑄴 𑄙𑄧𑄢𑄨𑄚𑄬𑄭 𑄇𑄧𑄣𑄧, 𑄇𑄨
𑄇𑄧𑄌𑄴𑄍𑄬 𑄈𑄬𑄋𑄬𑄘 𑄥𑄟𑄪𑄇𑄴𑄮? 𑄖𑄧𑄣𑄴𑄣𑄰𑄱 𑄎𑄨𑄘𑄬𑄎𑄨𑄖𑄳𑄠? 𑄎𑄬𑄌𑄬𑄴𑄖𑄴 𑄉𑄧𑄢𑄨 𑄘𑄬? 𑄘𑄨𑄎𑄧𑄚𑄬 𑄈𑄚𑄧𑄇𑄴𑄧𑄚𑄴 𑄦𑄪𑄎𑄪𑄘𑄮 𑄦𑄪𑄎𑄪𑄘𑄨 𑄉𑄧𑄢𑄨𑄚𑄬𑄭 𑄎𑄬𑄢𑄬𑄘𑄨 𑄘𑄨𑄎𑄧𑄚𑄧𑄢𑄴
𑄎𑄨𑄘𑄬𑄎𑄨𑄖𑄳𑄠 𑄉𑄧𑄢𑄚 𑄒𑄨𑄇𑄴 𑄦𑄧𑄣𑄧𑅁 𑄇𑄧𑄙 𑄢𑄧𑄣𑄧, 𑄝𑄊𑄳𑄠 𑄛𑄢𑄬 𑄛𑄢𑄬 𑄘𑄪𑄟𑄪𑄢𑄨𑄝𑄮, 𑄃 𑄥𑄟𑄪𑄇𑄴𑄮 𑄘𑄪𑄟𑄪𑄢𑄨𑄝𑄮 𑄛𑄚𑄨𑄠𑄬 𑄛𑄚𑄨𑄠𑄬𑅁 𑄘𑄪𑄟𑄪𑄢𑄨 𑄡𑄬𑄭
𑄝𑄊𑄳𑄠 𑄛𑄧𑄖𑄴𑄗𑄧𑄟𑄬 𑄇𑄭𑄪𑄠𑄬𑄝𑄧𑄉𑄰𑄱𑅁 𑄥𑄧𑄟𑄢𑄬 𑄥𑄧𑄟𑄢𑄬 𑄥𑄟𑄪𑄇𑄴𑄮 𑄇𑄭𑄪𑄠𑄬𑄝𑄧𑅁 𑄖𑄳𑄦𑄬 𑄝𑄪𑄏𑄨 𑄛𑄢 𑄡𑄬𑄝𑄧 𑄇𑄧𑄚𑄴𑄚 𑄃𑄪𑄎𑄬𑄭 𑄃𑄊𑄬𑅁</p>

<p>𑄎𑄨𑄘𑄬𑄎𑄨𑄖𑄳𑄠 𑄦𑄧𑄝𑄧 𑄃𑄬𑄇𑄴𑄘𑄨𑄚𑄴 𑄎𑄬𑄢𑄬𑅁 𑄃𑄬𑄎𑄬𑄖𑄬𑄴 𑄇𑄬𑄣𑄳𑄠𑅁 𑄝𑄬𑄚𑄳𑄠 𑄛𑄮𑄖𑄳𑄠𑅁 𑄥𑄟𑄪𑄇𑄴𑄮 𑄢𑄬𑄘𑄬 𑄢𑄬𑄘𑄬 𑄇𑄨 𑄉𑄧𑄢𑄨𑄣𑄮—𑄖𑄬 𑄓𑄉𑄨𑄣𑄮 𑄚𑄝𑄣𑄁
𑄟𑄌𑄴𑄮𑄢𑄬𑅁 𑄖𑄬 𑄖𑄢𑄬 𑄝𑄊𑄳𑄠𑄣𑄰𑄱 𑄖𑄢𑄴 𑄎𑄨𑄘𑄬𑄎𑄨𑄖𑄳𑄠𑄢𑄴 𑄇𑄧𑄙𑄚𑄨 𑄞𑄋𑄨 𑄇𑄧𑄣𑄧𑅁 𑄃 𑄖𑄢𑄬 𑄦𑄮𑄎𑄬𑄣𑄧, 𑄡, 𑄃𑄨𑄇𑄴𑄨𑄚𑄬 𑄈𑄚𑄧𑄇𑄴𑄧𑄚𑄧 𑄞𑄨𑄘𑄨𑄢𑄬 𑄥𑄧𑄢
𑄗𑄪𑄟𑄴 𑄥𑄧𑄁 𑄝𑄬𑄇𑄴 𑄥𑄟𑄪𑄇𑄴𑄪𑄚𑄮𑄢𑄬 𑄎𑄚𑄬 𑄘𑄨 𑄃𑄠𑄰𑄱 𑄡𑄬, 𑄝𑄊𑄳𑄠 𑄍𑄧𑄢𑄛𑄢𑄧𑄢𑄴 𑄡𑄬 𑄎𑄉𑄚𑄧𑄖𑄴𑄪𑄚𑄴 𑄇𑄭𑄪𑄠𑄬𑄝𑄧𑄉𑄰𑄱, 𑄖 𑄞𑄣𑄧𑄘𑄴𑄪𑄢𑄴 𑄦𑄧𑄞𑄧𑄣𑄖𑄴𑄪𑄚𑄴 𑄇𑄧𑄚𑄧
𑄃𑄬𑄇𑄴𑄮 𑄥𑄟𑄪𑄉𑄬 𑄡𑄬𑄚𑄴 𑄥𑄧𑄟𑄢𑄬 𑄥𑄧𑄟𑄢𑄬 𑄇𑄪𑄠𑄬𑄭 𑄃𑄪𑄘𑄬𑅁 𑄡, 𑄃𑄨𑄇𑄴𑄨𑄚𑄬 𑄎𑄚𑄬𑄭 𑄘𑄬𑄉𑄰𑄱𑅁 𑄇𑄧𑄙𑄚𑄨 𑄥𑄪𑄚𑄨 𑄟𑄧𑄖𑄴𑄧𑄚𑄴 𑄚𑄝𑄣𑄋𑄳𑄠 𑄉𑄬𑄣𑄧 𑄘𑄪𑄟𑄪𑄢𑄨,
𑄘𑄨𑄢𑄴𑄟𑄨𑄌𑄴 𑄗𑄢𑄬𑄭 𑄚𑄧 𑄛𑄌𑄴𑄎𑄬 𑄉𑄧𑄢𑄨𑅁 𑄈𑄚𑄧𑄇𑄴𑄧𑄚𑄧 𑄞𑄨𑄘𑄨𑄢𑄬 𑄖𑄬 𑄍𑄧𑄢𑄚𑄧𑄢𑄴 𑄘𑄧𑄏𑄧𑄢𑄧𑄖𑄴𑄪𑄚𑄴 𑄙𑄧𑄢𑄨 𑄗𑄪𑄟𑄴 𑄥𑄧𑄁 𑄥𑄟𑄪𑄇𑄴𑄮𑄢𑄴 𑄇𑄧𑄙𑄚𑄴 𑄍𑄧𑄢𑄢𑄴 𑄃𑄧𑄚𑄳𑄠𑄧
𑄝𑄬𑄇𑄴 𑄥𑄟𑄪𑄇𑄴𑄪𑄚𑄮𑄢𑄬 𑄎𑄚𑄬𑄭 𑄘𑄨 𑄃𑄬𑄣𑄧𑄉𑄰𑄱𑅁</p>

<p>𑄇𑄧𑄙𑄟𑄧𑄎𑄨𑄟𑄴 𑄖 𑄇𑄬𑄣𑄳𑄠 𑄥𑄟𑄪𑄇𑄳𑄠 𑄃 𑄝𑄊𑄳𑄠𑄢𑄴 𑄞𑄨𑄘𑄨𑄢𑄬 𑄃𑄢𑄧𑄟𑄴𑄞𑄧 𑄦𑄧𑄣𑄧 𑄎𑄨𑄘𑄬𑄎𑄨𑄖𑄳𑄠𑅁 𑄝𑄊𑄳𑄠 𑄟𑄧𑄚𑄬 𑄟𑄧𑄚𑄬 𑄞𑄝𑄬𑄘𑄬, 𑄃𑄨𑄠𑄚𑄴
𑄘𑄧 𑄎𑄨𑄘𑄬𑄎𑄨𑄖𑄳𑄠 𑄚𑄧𑄠𑄴, 𑄃𑄨𑄠𑄚𑄴 𑄦𑄧𑄣𑄧𑄘𑄬 𑄃𑄬𑄖𑄴𑄪𑄇𑄴 𑄌𑄧𑄣𑄌𑄧𑄣𑄨𑅁 𑄖 𑄛𑄢 𑄟𑄬𑄖𑄴𑄧𑄣𑄴 𑄥𑄟𑄪𑄇𑄴, 𑄖𑄬 𑄇𑄨𑄋𑄨𑄢𑄨 𑄘𑄪𑄟𑄪𑄢𑄨𑄝𑄮! 𑄇𑄧𑄙𑄢𑄴 𑄉𑄧𑄋𑄧𑄖𑄴
𑄇𑄰𑄱𑄠𑄬 𑄘𑄬 𑄃𑄭! 𑄥𑄨𑄠𑄬𑄚𑄬 𑄛𑄧𑄖𑄴𑄗𑄧𑄟𑄬 𑄖𑄬 𑄃𑄬𑄖𑄴𑄪𑄇𑄴 𑄈𑄪𑄌𑄴 𑄊𑄧𑄧𑄚𑄧 𑄉𑄧𑄢𑄨 𑄟𑄪𑄎𑄪𑄋𑄬 𑄉𑄬𑄣𑄧 𑄍𑄧𑄢𑄢𑄴 𑄃𑄉𑄢𑄬𑄘𑄨 𑄟𑄪𑄈𑄳𑄠 𑄉𑄧𑄢𑄨𑅁 𑄇𑄪𑄘𑄴𑄫𑄢𑄴 𑄡𑄬𑄭 𑄖𑄬
𑄛𑄨𑄏𑄬𑄘𑄨 𑄉𑄧𑄖𑄴𑄧𑄚 𑄝𑄞𑄬𑄭 𑄇𑄭𑄪𑄠𑄬𑄣𑄧𑄉𑄰𑄱—𑄇𑄭𑄪𑅁 𑄥𑄧𑄟𑄢𑄬 𑄥𑄧𑄟𑄢𑄬 𑄍𑄧𑄢𑄢𑄴 𑄃𑄉𑄢𑄧𑄖𑄴𑄪𑄚𑄴 𑄃𑄬𑄇𑄴 𑄝𑄇𑄴 𑄜𑄢𑄧𑄇𑄴 𑄉𑄧𑄢𑄨 𑄃𑄬𑄇𑄴𑄮 𑄥𑄟𑄪𑄇𑄴 𑄇𑄰𑄱 𑄃𑄘𑄨𑄣𑄮—𑄇𑄭𑄪𑅁
𑄥𑄪𑄚𑄨𑄚𑄬𑄭 𑄝𑄊𑄳𑄠 𑄃𑄬𑄖𑄴𑄪𑄇𑄴 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄦𑄧𑄠𑄴𑄘𑄬 𑄘𑄬𑄭, 𑄥𑄟𑄪𑄇𑄴𑄮 𑄘𑄪𑄟𑄪𑄢𑄨 𑄛𑄢𑄬𑄘𑄬! 𑄇𑄨𑄋𑄨𑄢𑄨 𑄉𑄬𑄣𑄧 𑄃𑄬𑄘𑄴𑄫𑄢𑄮𑄖𑄴? 𑄖𑄬 𑄥𑄬𑄝𑄬𑄘𑄬𑄚𑄴 𑄃𑄬𑄝𑄢𑄧𑄖𑄴
𑄃𑄬𑄖𑄴𑄪𑄇𑄴 𑄥𑄢𑄬 𑄛𑄢 𑄉𑄧𑄢𑄨 𑄃𑄬𑄇𑄴 𑄘𑄪𑄟𑄪𑄢 𑄘𑄨𑄣𑄮𑅁 𑄃 𑄃𑄬𑄇𑄴 𑄘𑄪𑄟𑄪𑄢𑄴 𑄘𑄨 𑄗𑄟𑄨𑄚𑄬𑄭 𑄘𑄨𑄣𑄮 𑄇𑄭𑄪—𑄇𑄭𑄪! 𑄟𑄪𑄎𑄪𑄋𑄬𑄘𑄨 𑄥𑄧𑄢 𑄃𑄉𑄢𑄬𑄖𑄴𑄪𑄚𑄴 𑄞𑄣𑄧𑄘𑄴𑄫𑄢𑄴
𑄃𑄉𑄬𑄖𑄴𑄪𑄚𑄴 𑄃𑄬𑄇𑄴𑄮 𑄥𑄟𑄪𑄇𑄴 𑄥𑄢𑄴 𑄘𑄨𑄣𑄮—𑄇𑄭𑄪𑅁 𑄃𑄬𑄝𑄢𑄧𑄖𑄴 𑄝𑄊𑄳𑄠 𑄎𑄧𑄘𑄬𑄛𑄧𑄘𑄬 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄥𑄟𑄪𑄇𑄴𑄮 𑄃𑄬𑄖𑄴𑄧𑄟𑄚𑄴 𑄘𑄪𑄟𑄪𑄢𑄨 𑄛𑄢𑄬𑄘𑄬!
𑄃𑄬𑄝𑄢𑄧𑄖𑄴 𑄖𑄬 𑄖𑄢𑄴 𑄡𑄬𑄖𑄴𑄧𑄟𑄚𑄴 𑄝𑄧𑄣𑄴 𑄃𑄊𑄬 𑄛𑄧𑄢𑄚𑄴 𑄡𑄮𑄇𑄴 𑄗𑄮𑄇𑄴 𑄉𑄧𑄢𑄨 𑄘𑄨𑄣𑄮 𑄘𑄪𑄟𑄪𑄢𑄴𑅁 𑄜𑄧𑄝𑄘𑄬 𑄜𑄧𑄝𑄘𑄬 𑄖𑄬 𑄃𑄬𑄇𑄴𑄇𑄚𑄴 𑄎𑄉𑄖𑄴 𑄗𑄟𑄨𑄚𑄬𑄭
𑄛𑄨𑄏𑄬𑄘𑄨 𑄟𑄪 𑄝𑄞𑄬𑄭 𑄇𑄭𑄪 𑄇𑄢𑄨𑄣𑄮𑄉𑄰𑄱—𑄇𑄭𑄪𑅁 𑄃𑄬𑄝𑄢𑄧𑄖𑄴𑄃𑄮 𑄖𑄬 𑄝𑄬𑄉𑄨𑄘𑄮 𑄃𑄉𑄬𑄢𑄬𑄖𑄴𑄪𑄚𑄴 𑄃𑄬𑄇𑄴𑄮 𑄥𑄟𑄪𑄉𑄬 𑄎𑄧𑄝𑄝𑄴 𑄘𑄨𑄣𑄮—𑄇𑄭𑄪𑅁 𑄥𑄪𑄚𑄨𑄚𑄬𑄭 𑄝𑄊𑄳𑄠 𑄃𑄟𑄧𑄉𑄧
𑄃𑄪𑄉𑄪𑄢𑄬 𑄌𑄮𑄘𑄪 𑄦𑄧𑄣𑄧! 𑄎𑄬𑄌𑄬𑄴𑄖𑄴 𑄉𑄧𑄢𑄨 𑄘𑄬𑄭 𑄥𑄟𑄪𑄇𑄴𑄮 𑄘𑄪𑄟𑄪𑄢𑄨 𑄛𑄢𑄬 𑄘𑄬! 𑄃𑄢𑄴 𑄝𑄊𑄳𑄠𑄢𑄴 𑄟𑄪𑄠𑄮𑄖𑄴 𑄇𑄧𑄚𑄧 𑄇𑄧𑄙 𑄚𑄬𑄭𑅁 𑄈𑄚𑄧𑄇𑄴𑄧𑄚𑄴 𑄙𑄬𑄚𑄴𑄘
𑄉𑄧𑄢𑄨 𑄦𑄖𑄴 𑄗𑄧𑄇𑄴𑄘𑄨 𑄗𑄬𑄭 𑄎𑄬𑄢𑄬𑄘𑄨 𑄎𑄨𑄘𑄬𑄎𑄨𑄖𑄳𑄠 𑄦𑄬𑄝 𑄘𑄨 𑄙𑄬𑄭 𑄉𑄬𑄣𑄧𑄉𑄰𑄱 𑄃𑄧𑄊𑄪𑄢𑄴 𑄖𑄢𑄪𑄟𑄮 𑄟𑄪𑄈𑄳𑄠𑅁 𑄦𑄧𑄘𑄨 𑄡𑄚𑄢𑄴 𑄣𑄎𑄬 𑄞𑄣𑄧𑄇𑄴𑄘𑄨𑄚𑄴 𑄙𑄧𑄢𑄨
𑄥𑄬 𑄍𑄧𑄢𑄚𑄧𑄖𑄴 𑄖𑄬 𑄃𑄢𑄴 𑄛𑄚𑄨 𑄈 𑄚𑄧 𑄃𑄬𑄣𑅁♦</p>

<h2>𑄉𑄪𑄚𑄴𑄍𑄧 𑄇𑄪𑄟𑄮𑄢𑄨 𑄛𑄧𑄌𑄴𑄍𑄧𑄚𑄴</h2>

<p>𑄃𑄬𑄇𑄴𑄘𑄨𑄚𑄴 𑄇𑄪𑄟𑄢𑄴𑄘𑄨𑄛𑄴 𑄚𑄋𑄧𑄢𑄴 𑄃𑄬𑄇𑄴 𑄉𑄝𑄪𑄌𑄳𑄠 𑄎𑄪𑄟𑄴 𑄍𑄪𑄣𑄴𑄘𑄬 𑄍𑄪𑄣𑄴𑄘𑄬 𑄃𑄬𑄇𑄴𑄮 𑄘𑄮𑄣𑄴 𑄉𑄪𑄚𑄴𑄍𑄧 𑄛𑄬𑄣𑄧𑅁 𑄖𑄧𑄎𑄨𑄟𑄴 𑄘𑄮𑄇𑄴𑄘𑄮𑄇𑄳𑄠 𑄢𑄋
𑄉𑄪𑄚𑄴𑄍𑄧𑅁 𑄘𑄬𑄣𑄬 𑄙𑄧𑄢𑄨𑄝𑄢𑄴 𑄟𑄧𑄚𑄬 𑄇𑄧𑄠𑄴, 𑄛𑄪𑄌𑄬𑄴𑄝𑄢𑄴 𑄟𑄧𑄚𑄬 𑄇𑄧𑄠𑄴𑅁 𑄖𑄬 𑄉𑄪𑄚𑄴𑄍𑄧𑄝𑄮 𑄥𑄨𑄣𑄪𑄟𑄧 𑄈𑄧𑄣𑄳𑄠𑄖𑄴 𑄞𑄧𑄢𑄬𑄭 𑄊𑄧𑄢𑄧𑄖𑄴 𑄃𑄚𑄨 𑄖𑄢𑄴 𑄍𑄧𑄝𑄮
𑄞𑄮𑄎𑄧𑄢𑄬 𑄘𑄬𑄊𑄬𑄣𑄧𑄘𑄨𑅁 𑄉𑄪𑄚𑄴𑄍𑄧𑄝𑄮 𑄘𑄬𑄭𑄚𑄬𑄭 𑄖 𑄞𑄮𑄌𑄴𑄪𑄚𑄬 𑄝𑄨𑄉𑄨𑄘𑄨 𑄉𑄧𑄢𑄨 𑄇𑄧𑄣𑄇, 𑄣𑄧𑄇𑄴𑄧, 𑄝𑄚 𑄉𑄪𑄚𑄴𑄍𑄧 𑄘𑄬𑄊𑄬𑄚𑄬𑄭 𑄇𑄨 𑄦𑄧𑄝𑄧? 𑄡𑄧𑄚𑄨 𑄥𑄬𑄘𑄟𑄴
𑄗𑄠𑄴𑄘𑄬 𑄦𑄧𑄠𑄴, 𑄥𑄣𑄬𑄚𑄴 𑄃𑄬 𑄉𑄪𑄚𑄴𑄍𑄧𑄝𑄮 𑄙𑄮𑄇𑄳𑄠𑄚𑄴 𑄢𑄋 𑄘𑄮𑄇𑄴𑄘𑄮𑄇𑄳𑄠 𑄝𑄮 𑄃𑄬𑄇𑄴𑄮 𑄖𑄮𑄉𑄬𑄭 𑄃𑄚𑄨 𑄃𑄟𑄢𑄬 𑄘𑄬𑄊𑄬𑄭 𑄛𑄢𑄨𑄝𑄬 𑄚𑄨? 𑄇𑄪𑄟𑄢𑄴𑄘𑄨𑄛𑄴
𑄇𑄧𑄣𑄧, 𑄟𑄭𑄪 𑄈𑄟𑄇𑄴𑄇𑄠𑄴 𑄃𑄚𑄨 𑄛𑄢𑄨𑄟𑄴𑄝𑄰𑄱𑅁 𑄡𑄧𑄚𑄨 𑄉𑄪𑄚𑄴𑄍𑄧𑄝𑄮𑄢𑄴 𑄢𑄧𑄋𑄬 𑄢𑄧𑄁 𑄇𑄧𑄚𑄧 𑄟𑄨𑄣𑄬 𑄖𑄮𑄉𑄬𑄭 𑄚𑄧 𑄛𑄁, 𑄥𑄣𑄬𑄚𑄴 𑄟𑄭𑄪 𑄎𑄨𑄁𑄇𑄚𑄨𑄞𑄧𑄢𑄨 𑄟𑄮𑄇𑄴
𑄣𑄮𑄘𑄪𑄁 𑄚𑄧𑄠𑄴𑅁 𑄖 𑄞𑄮𑄌𑄴𑄪𑄚𑄬 𑄦𑄎𑄨 𑄇𑄧𑄣𑄇, 𑄥𑄣𑄬𑄚𑄴 𑄎𑄬𑄌𑄬𑄴𑄖𑄴𑄉𑄧𑄢𑄨, 𑄣𑄧𑄇𑄴𑄧? 𑄇𑄪𑄟𑄢𑄴𑄘𑄨𑄛𑄴 𑄎𑄧𑄝𑄝𑄴 𑄘𑄨𑄣𑄮—𑄎𑄬𑄌𑄬𑄴𑄖𑄴𑄉𑄧𑄢𑄨𑅁</p>

<p>𑄇𑄧𑄙 𑄟𑄧𑄎𑄨𑄟𑄴 𑄥𑄬𑄘𑄨𑄚𑄳𑄠𑄭 𑄇𑄪𑄟𑄢𑄴𑄘𑄨𑄛𑄴 𑄉𑄪𑄚𑄴𑄍𑄧𑄝𑄮 𑄈𑄧𑄣𑄳𑄠𑄖𑄴 𑄞𑄧𑄢𑄬𑄭 𑄦𑄘𑄧𑄖𑄴 𑄃𑄬𑄇𑄴𑄮 𑄣𑄪𑄙𑄨𑄇𑄴 𑄙𑄧𑄢𑄨 𑄊𑄧𑄢𑄧𑄖𑄴𑄪𑄚𑄴 𑄣𑄧𑄢𑄴 𑄘𑄨𑄣𑄮 𑄘𑄬𑄌𑄴
𑄞𑄧𑄋𑄚𑄨𑄖𑄴𑅁 𑄉𑄪𑄚𑄴𑄍𑄧𑄝𑄮 𑄙𑄧𑄇𑄳𑄠𑄚𑄴 𑄢𑄋 𑄘𑄮𑄇𑄴𑄘𑄮𑄇𑄳𑄠 𑄟𑄨𑄣𑄬 𑄃𑄬𑄇𑄴𑄮 𑄖𑄢𑄴 𑄖𑄮𑄉𑄬𑄭 𑄛 𑄛𑄧𑄢𑄨𑄝𑄰𑄱 𑄛𑄧𑄢𑄨𑄝𑄮𑅁 𑄖𑄬 𑄃𑄬𑄇𑄴 𑄃𑄘𑄟𑄧𑄖𑄴𑄪𑄚𑄴 𑄃𑄢𑄬𑄇𑄴
𑄃𑄘𑄟𑄧𑄖𑄴, 𑄃𑄬𑄇𑄴 𑄎𑄉𑄖𑄴𑄪𑄚𑄴 𑄃𑄢𑄬𑄇𑄴 𑄎𑄉𑄖𑄴, 𑄃𑄬𑄇𑄴 𑄝𑄟𑄧𑄖𑄴𑄪𑄚𑄴 𑄃𑄢𑄬𑄇𑄴 𑄝𑄟𑄧𑄖𑄴, 𑄃𑄬𑄇𑄴 𑄘𑄬𑄏𑄧𑄖𑄴𑄪𑄚𑄴 𑄃𑄢𑄬𑄇𑄴 𑄘𑄬𑄌𑄴 𑄞𑄧𑄋 𑄙𑄧𑄢𑄨𑄣𑄮𑅁 𑄖𑄬
𑄃𑄬𑄇𑄴𑄮 𑄢𑄋 𑄝𑄝𑄧𑄖𑄳𑄠 𑄘𑄮𑄣𑄴 𑄟𑄨𑄣𑄬 𑄘𑄬𑄣𑄬 𑄈𑄧𑄣𑄳𑄠𑄖𑄴𑄪𑄚𑄴 𑄉𑄪𑄚𑄴𑄍𑄧𑄝𑄮 𑄚𑄳𑄦𑄨𑄉𑄨𑄣𑄬𑄭 𑄢𑄨𑄚𑄨 𑄌𑄠𑄴𑅁 𑄃 𑄉𑄪𑄚𑄴𑄍𑄧𑄝𑄮 𑄢𑄧𑄋𑄚𑄴𑄘𑄰𑄱 𑄟𑄨𑄣𑄬𑄝𑄮𑄢𑄴 𑄇𑄬𑄠𑄬
𑄢𑄧𑄋𑄚𑄴 𑄟𑄨𑄣𑄬𑄭 𑄌𑄠𑄴𑅁 𑄟𑄳𑄦𑄖𑄴𑄧𑄢𑄴 𑄉𑄪𑄚𑄴𑄍𑄧𑄝𑄮 𑄙𑄧𑄇𑄳𑄠𑄚𑄴 𑄢𑄋 𑄘𑄮𑄇𑄴𑄘𑄮𑄇𑄳𑄠 𑄟𑄨𑄣𑄬 𑄇𑄧𑄚𑄧𑄖𑄳𑄠𑄖𑄴 𑄖𑄮𑄉𑄬𑄭 𑄚𑄧 𑄛𑄠𑄴𑅁 𑄇𑄪𑄟𑄢𑄴𑄘𑄨𑄛𑄴 𑄖𑄪𑄃𑄮
𑄟𑄳𑄦𑄖𑄴𑄧𑄢𑄴 𑄞𑄧𑄋𑄚 𑄦𑄬𑄝 𑄚𑄧 𑄘𑄬𑅁 𑄖𑄬 𑄞𑄝𑄬𑄘𑄬, 𑄡𑄨𑄙𑄪 𑄥𑄨𑄙𑄪 𑄈𑄟𑄇𑄴𑄇𑄠𑄴 𑄉𑄪𑄚𑄴𑄍𑄧𑄝𑄮𑄢𑄴 𑄢𑄧𑄋𑄬 𑄢𑄧𑄋𑄧 𑄟𑄨𑄣𑄬 𑄖𑄮𑄉𑄬𑄭 𑄛𑄬𑄝𑄧𑄭 𑄛𑄬𑄝𑄧𑅁</p>

<p>𑄝𑄬𑄉𑄨𑄘𑄮 𑄎𑄉 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄃𑄬𑄇𑄴𑄥𑄧𑄟𑄧𑄠𑄴 𑄞𑄧𑄢𑄧𑄚𑄴𑄘𑄨 𑄃𑄘𑄟𑄧𑄖𑄴 𑄣𑄪𑄋𑄨𑄣𑄧𑄉𑄰𑄱 𑄝𑄬𑄣𑄳𑄠 𑄟𑄙𑄚𑄴𑅁 𑄖𑄬 𑄃𑄘𑄟𑄧𑄢𑄴 𑄛𑄧𑄙𑄬𑄘𑄨 𑄦𑄘𑄨 𑄡𑄘𑄬
𑄡𑄘𑄬 𑄘𑄬𑄊𑄬𑄘𑄬 𑄃𑄬𑄇𑄴𑄇𑄚𑄴 𑄊𑄧𑄢𑄧𑄢𑄴 𑄃𑄨𑄎𑄮𑄢𑄧𑄖𑄴 𑄃𑄬𑄇𑄴𑄮 𑄖𑄧𑄎𑄨𑄟𑄴 𑄘𑄮𑄇𑄴𑄘𑄮𑄇𑄳𑄠 𑄢𑄋𑄌𑄋 𑄉𑄝𑄪𑄢𑄴 𑄟𑄨𑄣𑄬 𑄘𑄬𑄊 𑄡𑄠𑄴𑅁 𑄖𑄬 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄟𑄪𑄢𑄬
𑄟𑄪𑄢𑄬 𑄈𑄧𑄣𑄳𑄠𑄖𑄴𑄪𑄚𑄴 𑄖 𑄉𑄪𑄚𑄴𑄍𑄧𑄝𑄮 𑄚𑄳𑄦𑄨𑄉𑄨𑄣𑄬𑄭 𑄃𑄬𑄇𑄴𑄝𑄢𑄴 𑄉𑄪𑄚𑄴𑄍𑄧𑄝𑄮 𑄢𑄨𑄚𑄨 𑄌𑄬𑄣𑄧 𑄃 𑄃𑄬𑄇𑄴𑄝𑄢𑄴 𑄉𑄝𑄪𑄢𑄴 𑄟𑄨𑄣𑄬𑄝𑄮 𑄢𑄨𑄚𑄨 𑄌𑄬𑄣𑄧𑅁 𑄘𑄬𑄊𑄬𑄘𑄬 𑄃𑄬𑄉𑄰𑄱
𑄝𑄝𑄮𑄖𑄳𑄠 𑄢𑄧𑄁𑅁 𑄃𑄬𑄖𑄴𑄪𑄉𑄮 𑄝𑄬𑄌𑄴 𑄇𑄧𑄟𑄴 𑄚𑄬𑄭𑅁 𑄖𑄬 𑄝𑄢𑄴 𑄝𑄢𑄴 𑄉𑄪𑄚𑄴𑄍𑄧𑄝𑄮 𑄢𑄧𑄋𑄚𑄴 𑄃 𑄟𑄨𑄣𑄬𑄝𑄮𑄢𑄴 𑄇𑄬𑄠𑄬 𑄢𑄧𑄋𑄚𑄴 𑄟𑄨𑄣𑄬𑄭 𑄌𑄬𑄣𑄧𑅁 𑄚,
𑄈𑄟𑄇𑄴𑄇𑄠𑄴 𑄇𑄧𑄚𑄧 𑄣𑄧𑄢𑄴𑄌𑄧𑄢𑄴 𑄚𑄬𑄭𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄥𑄖𑄴𑄛𑄌𑄴 𑄇𑄨𑄌𑄴𑄪 𑄚𑄧 𑄞𑄝𑄨 𑄥𑄬𑄭 𑄊𑄧𑄢𑄚𑄧𑄖𑄴 𑄡𑄬𑄭 𑄃𑄬𑄇𑄴 𑄢𑄬𑄘𑄮𑄖𑄳𑄠𑄠𑄴 𑄉𑄧𑄢𑄴𑄝
𑄃𑄪𑄘𑄨𑄣𑄮𑄉𑄰𑄱𑅁</p>

<p>𑄇𑄪𑄟𑄢𑄴𑄘𑄨𑄛𑄴 𑄊𑄧𑄢𑄚𑄧𑄖𑄴 𑄃𑄪𑄘𑄨𑄚𑄬𑄭 𑄚𑄨𑄎𑄧𑄢𑄬 𑄘𑄫𑄢𑄴𑄘𑄬𑄏𑄧𑄢𑄴 𑄛𑄧𑄢𑄴𑄞𑄌𑄳𑄠 𑄞𑄨𑄣𑄨 𑄌𑄨𑄚𑄴 𑄘𑄨𑄚𑄬𑄭 𑄝𑄚 𑄃𑄬𑄇𑄴𑄢𑄬𑄘𑄮𑄢𑄴 𑄚𑄋𑄬 𑄃𑄥𑄳𑄢𑄧𑄠𑄧𑄢𑄴 𑄇𑄧𑄙
𑄇𑄧𑄣𑄧𑄉𑄰𑄱𑅁 𑄊𑄧𑄢𑄧𑄢𑄴 𑄝𑄪𑄌𑄳𑄠 𑄇𑄧𑄣𑄧, 𑄛𑄧𑄢𑄴𑄞𑄌𑄳𑄠𑄢𑄬 𑄃𑄥𑄳𑄢𑄧𑄠𑄴 𑄘𑄬𑄚 𑄘𑄧 𑄉𑄨𑄢𑄨𑄖𑄴𑄗𑄨𑄢𑄴 𑄙𑄧𑄢𑄴𑄟𑄧𑅁 𑄇𑄧𑄚𑄧 𑄃𑄧𑄥𑄪𑄝𑄨𑄙 𑄚𑄧 𑄦𑄧𑄝𑄧𑅁 𑄇𑄪𑄟𑄢𑄴𑄘𑄨𑄛𑄴
𑄈𑄪𑄎𑄨 𑄦𑄰𑄱𑄚𑄬𑄭 𑄇𑄧𑄣𑄧, 𑄃𑄬𑄇𑄴𑄢𑄬𑄖𑄴 𑄟𑄧𑄖𑄳𑄠𑄠𑄴 𑄃𑄬𑄖𑄴𑄪𑄇𑄴 𑄇𑄧𑄌𑄴𑄖𑄧 𑄉𑄧𑄢𑄨𑄝𑄘𑄬 𑄃𑄭𑅁 𑄇𑄬𑄣𑄳𑄠 𑄝𑄬𑄚𑄳𑄠 𑄛𑄮𑄖𑄳𑄠 𑄥𑄧𑄝𑄧𑄢𑄬 𑄝𑄬𑄣𑄴 𑄃𑄪𑄘𑄨𑄝𑄢𑄴 𑄃𑄇𑄬𑄴 𑄟𑄭𑄪
𑄣𑄧𑄢𑄴 𑄘𑄨𑄟𑄴𑅁 𑄇𑄧𑄙𑄚𑄨 𑄇𑄰𑄱 𑄟𑄧𑄖𑄴𑄧𑄚𑄴 𑄖𑄬 𑄝𑄪𑄌𑄳𑄠𑄢𑄬 𑄈𑄧𑄣𑄳𑄠𑄖𑄴𑄪𑄚𑄴 𑄖 𑄉𑄪𑄚𑄴𑄍𑄧𑄝𑄮 𑄃 𑄣𑄪𑄙𑄨𑄇𑄴𑄮 𑄉𑄮𑄏𑄬𑄭 𑄘𑄨𑄣𑄮𑅁 𑄝𑄪𑄌𑄳𑄠 𑄖 𑄉𑄝𑄪𑄢𑄴 𑄏𑄨𑄢𑄬
𑄓𑄉𑄨𑄚𑄬𑄭 𑄇𑄧𑄣𑄧, 𑄟 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨, 𑄉𑄧𑄢𑄴𑄝𑄝𑄮𑄢𑄴 𑄉𑄪𑄚𑄴𑄍𑄧𑄝𑄮 𑄃 𑄣𑄪𑄙𑄨𑄇𑄴𑄮 𑄥𑄧𑄟𑄧𑄢𑄨 𑄗𑄰𑄱 𑄘𑄬𑄉𑄰𑄱, 𑄡𑅁 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨
𑄟𑄙 𑄚𑄨𑄊𑄪𑄢𑄨 𑄃𑄬𑄭 𑄖 𑄝𑄝𑄧𑄢𑄴 𑄦𑄘𑄧𑄖𑄴𑄪𑄚𑄴 𑄉𑄪𑄚𑄴𑄍𑄧𑄝𑄮 𑄃 𑄣𑄪𑄙𑄨𑄇𑄴𑄮 𑄣𑄰𑄱 𑄉𑄬𑄣𑄧𑄉𑄰𑄱𑅁</p>

<p>𑄇𑄪𑄟𑄢𑄴𑄘𑄨𑄛𑄴 𑄥𑄬 𑄎𑄬𑄢𑄬 𑄝𑄪𑄌𑄳𑄠𑄣𑄰𑄱 𑄚𑄚𑄚𑄴 𑄝𑄝𑄧𑄖𑄳𑄠 𑄉𑄧𑄛𑄴𑄥𑄧𑄛𑄴 𑄘𑄨𑄣𑄮𑅁 𑄇𑄧𑄙𑄠𑄴 𑄇𑄧𑄙𑄠𑄴 𑄖𑄬 𑄝𑄪𑄌𑄳𑄠𑄘𑄉𑄨 𑄊𑄧𑄢𑄧𑄢𑄴 𑄚𑄚𑄚𑄴 𑄈𑄧𑄝𑄧𑄢𑄴
𑄎𑄚𑄨 𑄣𑄧𑄣𑄧𑅁 𑄝𑄪𑄌𑄳𑄠𑄖𑄴𑄪𑄚𑄴 𑄖𑄬 𑄎𑄚𑄨𑄣𑄮—𑄖𑄢 𑄊𑄮𑄢𑄴𑄝𑄮 𑄇𑄧𑄙𑄬 𑄝𑄚 𑄖𑄨𑄚𑄴 𑄎𑄧𑄚𑄴𑅁 𑄝𑄪𑄌𑄳𑄠, 𑄝𑄪𑄢𑄨 𑄃 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨𑅁 𑄚𑄨𑄖𑄴𑄖𑄉𑄬
𑄉𑄪𑄚𑄴𑄍𑄧 𑄇𑄪𑄟𑄮𑄢𑄨 𑄝𑄪𑄌𑄳𑄠 𑄝𑄪𑄢𑄨𑄢𑄴 𑄥𑄧𑄘𑄧𑄢𑄴 𑄏𑄨 𑄚𑄧𑄠𑄴𑅁 𑄖𑄢𑄬 𑄖𑄢 𑄃𑄘𑄬𑄭 𑄛𑄠𑄴 𑄛𑄢 𑄛𑄬𑄭𑄠𑄮𑄚𑄴𑄘𑄬𑅁 𑄝𑄪𑄌𑄳𑄠 𑄇𑄧𑄠𑄴𑄠𑄬, 𑄖𑄢𑄢𑄴 𑄉𑄪𑄢𑄮𑄉𑄢
𑄇𑄧𑄙𑄬 𑄇𑄨𑄃𑄮𑄎𑄧𑄚𑄴 𑄚𑄬𑄭𑅁 𑄥𑄨𑄠𑄬𑄚𑄬 𑄖𑄢𑄢𑄴 𑄃𑄧𑄚𑄴𑄥𑄪𑄢𑄴 𑄟𑄧𑄚𑄧𑄘𑄴𑄪𑄇𑄴𑅁 𑄃𑄬𑄇𑄴𑄘𑄨𑄚𑄴 𑄖𑄢 𑄘𑄨 𑄝𑄪𑄌𑄳𑄠𑄝𑄪𑄢𑄨 𑄎𑄪𑄟𑄴 𑄍𑄪𑄣𑄧𑄘𑄬 𑄍𑄪𑄣𑄧𑄘𑄬 𑄉𑄪𑄚𑄴𑄍𑄧 𑄥𑄉𑄧𑄖𑄴
𑄃𑄬𑄇𑄴𑄮 𑄢𑄋 𑄘𑄮𑄇𑄴𑄘𑄮𑄇𑄳𑄠 𑄉𑄪𑄚𑄴𑄍𑄧 𑄛𑄬𑄭𑄠𑄮𑄚𑄴𑅁 𑄝𑄪𑄢𑄨 𑄥𑄨𑄝𑄬 𑄈𑄘𑄨 𑄛𑄬𑄎𑄮𑄖𑄴 𑄉𑄧𑄢𑄨 𑄃𑄚𑄨 𑄝𑄨𑄎𑄮𑄢𑄴 𑄗𑄧𑄝𑄢𑄴 𑄚𑄋𑄬 𑄥𑄪𑄚𑄴𑄘𑄪𑄉𑄮𑄢𑄴 𑄃𑄪𑄉𑄪𑄢𑄬 𑄥𑄪𑄟𑄪𑄢𑄨
𑄗𑄧𑄣𑄧𑄉𑄰𑄱𑅁 𑄟𑄳𑄦𑄖𑄴𑄧𑄢𑄴, 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄣𑄇𑄴, 𑄃𑄬𑄇𑄴𑄢𑄬𑄖𑄴 𑄝𑄨𑄘𑄨 𑄡𑄬𑄭 𑄖 𑄇𑄬𑄣𑄳𑄠 𑄝𑄬𑄚𑄳𑄠 𑄘𑄬𑄊 𑄡𑄠𑄴𑄘𑄬 𑄥𑄪𑄚𑄴𑄘𑄪𑄉𑄮𑄢𑄴 𑄃𑄪𑄉𑄪𑄢𑄬
𑄘𑄮𑄇𑄴𑄘𑄮𑄇𑄳𑄠 𑄢𑄋 𑄟𑄨𑄣𑄬 𑄍𑄧 𑄃𑄬𑄇𑄴𑄮 𑄦𑄖𑄴 𑄒𑄬𑄁 𑄣𑄢𑄨 𑄣𑄢𑄨 𑄈𑄢 𑄦𑄧𑄢𑄴𑅁 𑄝𑄪𑄌𑄳𑄠 𑄝𑄪𑄢𑄨 𑄃𑄨𑄝𑄬 𑄞𑄧𑄉𑄧𑄝𑄚𑄧𑄢𑄴 𑄘𑄚𑄴 𑄃𑄘𑄬𑄭 𑄙𑄧𑄚𑄴 𑄞𑄨𑄣𑄨
𑄞𑄝𑄨𑄚𑄬𑄭 𑄥𑄨𑄝𑄬𑄢𑄬 𑄛𑄪𑄏𑄨𑄣𑄇𑄴, 𑄉𑄝𑄪𑄢𑄴 𑄥𑄪𑄚𑄴𑄘𑄧𑄢𑄴 𑄉𑄧𑄢𑄨𑄣𑄇𑄴𑅁 𑄃𑄨𑄇𑄴𑄨𑄚𑄬 𑄃𑄨𑄝𑄬𑄖𑄳𑄠𑄠𑄴 𑄃𑄬𑄇𑄴𑄮 𑄎𑄟𑄬𑄭 𑄛𑄬𑄣𑄬 𑄦𑄧𑄠𑄴𑅁 𑄥𑄣𑄬𑄚𑄴 𑄖𑄢 𑄘𑄨 𑄝𑄪𑄌𑄳𑄠
𑄝𑄪𑄢𑄨 𑄟𑄧𑄚𑄧 𑄥𑄪𑄊𑄬 𑄌𑄮𑄈𑄴 𑄈𑄘𑄨 𑄛𑄢𑄨𑄝𑄇𑄴𑅁 𑄇𑄧𑄙𑄠𑄴 𑄇𑄧𑄙𑄠𑄴 𑄇𑄪𑄟𑄢𑄴𑄘𑄨𑄛𑄴𑄃𑄮 𑄖𑄢𑄢𑄴 𑄊𑄧𑄢𑄴 𑄉𑄨𑄢𑄨𑄖𑄴𑄗𑄨𑄢𑄴 𑄇𑄧𑄙 𑄇𑄨𑄏𑄪 𑄝𑄪𑄌𑄳𑄠𑄢𑄬 𑄇𑄰𑄱
𑄥𑄪𑄚𑄬𑄣𑄧𑅁 𑄃 𑄥𑄪𑄚𑄬𑄣𑄧 𑄚𑄚𑄚𑄴 𑄘𑄬𑄌𑄴 𑄞𑄧𑄋𑄚𑄨𑄢𑄴 𑄇𑄧𑄙𑅁 𑄞𑄣𑄧𑄇𑄴𑄧𑄚𑄴 𑄥𑄧𑄁 𑄉𑄧𑄛𑄴 𑄥𑄧𑄛𑄴 𑄘𑄨 𑄖𑄢 𑄞𑄖𑄴 𑄈𑄬𑄭𑄘𑄬𑄭 𑄊𑄪𑄟𑄧𑄖𑄴 𑄛𑄧𑄣𑄇𑄴𑅁</p>

<p>𑄝𑄬𑄚𑄳𑄠 𑄛𑄮𑄖𑄳𑄠𑄢𑄏𑄨 𑄃𑄧𑄇𑄴𑄖𑄧𑄖𑄴 𑄝𑄪𑄌𑄳𑄠 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨𑄢𑄬 𑄊𑄪𑄟𑄮𑄖𑄴𑄪𑄚𑄴 𑄎𑄉𑄬𑄭 𑄖𑄪𑄣𑄨 𑄇𑄧𑄣𑄧, 𑄟, 𑄉𑄧𑄢𑄴𑄝𑄝𑄮𑄢𑄬 𑄞𑄖𑄴 𑄢𑄚𑄨 𑄘𑄬𑄉𑄰𑄱𑅁
𑄖𑄬 𑄝𑄬𑄣𑄴 𑄃𑄪𑄘𑄨𑄝𑄢𑄴 𑄃𑄇𑄬𑄴 𑄈𑄬𑄭𑄘𑄬𑄭 𑄣𑄧𑄢𑄴 𑄘𑄨 𑄛𑄬𑄝𑄧𑅁</p>

<p>𑄉𑄪𑄚𑄴𑄍𑄧 𑄇𑄪𑄟𑄮𑄢𑄨 𑄖𑄧𑄢𑄖𑄋𑄧𑄢𑄨 𑄊𑄪𑄟𑄮𑄖𑄴𑄪𑄚𑄴 𑄃𑄪𑄘𑄨𑄚𑄬𑄭 𑄦𑄖𑄴 𑄟𑄪 𑄙𑄰𑄱 𑄞𑄖𑄴 𑄢𑄚𑄨 𑄘𑄨𑄣𑄮𑅁 𑄛𑄧𑄦𑄴𑄢𑄴 𑄜𑄪𑄘𑄨 𑄃𑄪𑄘𑄨𑄝𑄢𑄴 𑄃𑄉𑄬𑄭 𑄖𑄬 𑄉𑄧𑄢𑄴𑄝𑄝𑄮𑄢𑄬
𑄞𑄖𑄴 𑄈𑄝𑄬𑄣𑄧𑅁</p>

<p>𑄃𑄬𑄝𑄢𑄧𑄖𑄴 𑄣𑄧𑄢𑄴 𑄘𑄨𑄝𑄢𑄴 𑄛𑄣 𑄇𑄪𑄟𑄢𑄴𑄘𑄨𑄛𑄮𑄢𑄴𑅁 𑄖𑄬 𑄝𑄪𑄌𑄳𑄠𑄖𑄴𑄪𑄚𑄴 𑄖 𑄉𑄪𑄚𑄴𑄍𑄧𑄝𑄮 𑄃 𑄣𑄪𑄙𑄨𑄇𑄴𑄮 𑄟𑄉𑄨𑄣𑄮𑅁 𑄝𑄪𑄌𑄳𑄠 𑄉𑄪𑄚𑄴𑄍𑄧𑄇𑄪𑄟𑄮𑄢𑄨𑄢𑄬
𑄓𑄉𑄨 𑄇𑄧𑄣𑄧, 𑄟, 𑄉𑄧𑄢𑄴𑄝𑄝𑄮𑄢𑄴 𑄉𑄪𑄚𑄴𑄍𑄧𑄝𑄮 𑄃 𑄣𑄪𑄙𑄨𑄇𑄴𑄮 𑄖𑄮𑄉𑄬𑄭 𑄃𑄚𑄨 𑄘𑄬𑄉𑄰𑄱𑅁 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨 𑄉𑄪𑄚𑄴𑄍𑄧 𑄃 𑄣𑄪𑄙𑄨𑄇𑄴𑄮 𑄖𑄮𑄉𑄬𑄭 𑄌𑄬𑄭𑄚𑄬𑄭 𑄚𑄧
𑄛𑄬𑄣𑄧𑅁 𑄚𑄨𑄖𑄴𑄖𑄉𑄬 𑄝𑄪𑄢𑄨 𑄢𑄬𑄘𑄮𑄖𑄴 𑄇𑄧𑄚𑄴 𑄝𑄬𑄖𑄧𑄢𑄴𑄉𑄬 𑄉𑄪𑄚𑄴𑄍𑄧𑄝𑄮 𑄗𑄰𑄱 𑄘𑄳𑄠𑄉𑄰𑄱 𑄛𑄉𑄚 𑄝𑄬𑄉𑄪𑄚𑄴 𑄏𑄉𑄧𑄖𑄴, 𑄃 𑄣𑄪𑄙𑄨𑄇𑄴𑄮 𑄗𑄰𑄱 𑄘𑄳𑄠𑄉𑄰𑄱 𑄘𑄢𑄴𑄝𑄮
𑄇𑄪𑄢𑄮𑄖𑄴𑅁 𑄛𑄮𑄖𑄳𑄠 𑄃𑄟𑄧𑄣𑄳𑄠 𑄞𑄖𑄴 𑄢𑄚𑄧𑄘𑄬 𑄛𑄉𑄚 𑄝𑄨𑄉𑄪𑄚𑄮 𑄣𑄧𑄉𑄬 𑄉𑄪𑄚𑄴𑄍𑄧𑄝𑄮-𑄃𑄮 𑄢𑄚 𑄡𑄬𑄭𑄠𑄬 𑄃 𑄣𑄪𑄙𑄨𑄇𑄴𑄮 𑄘𑄢𑄴𑄝𑄮 𑄣𑄧𑄉𑄬 𑄦𑄋
𑄡𑄬𑄭𑄠𑄬𑅁</p>

<p>𑄞𑄣𑄧𑄇𑄴𑄧𑄚𑄴 𑄙𑄧𑄢𑄨 𑄖𑄮𑄉𑄖𑄮𑄉𑄨𑄢𑄴 𑄎𑄬𑄢𑄬-𑄃𑄮 𑄉𑄪𑄚𑄴𑄍𑄧𑄝𑄮 𑄃 𑄣𑄪𑄙𑄨𑄇𑄴𑄮 𑄛 𑄚𑄧 𑄉𑄬𑄣𑄧𑅁 𑄝𑄪𑄌𑄳𑄠 𑄝𑄪𑄢𑄨 𑄘𑄧 𑄃𑄬𑄝𑄬𑄴𑄢𑄬 𑄟𑄪 𑄌𑄪𑄙𑄮, 𑄃𑄟𑄳𑄦𑄧𑄇𑄴
𑄉𑄪𑄚𑄴𑄍𑄧 𑄇𑄪𑄟𑄮𑄢𑄨𑅁 𑄉𑄪𑄚𑄴𑄍𑄧𑄝𑄮 𑄛𑄉𑄚 𑄝𑄨𑄉𑄪𑄚𑄮𑄢𑄴 𑄥𑄧𑄟𑄢𑄬 𑄢𑄚 𑄡𑄬𑄭𑄠𑄬 𑄃 𑄣𑄪𑄙𑄨𑄇𑄴𑄮 𑄘𑄢𑄴𑄝𑄮 𑄞𑄨𑄣𑄨 𑄃𑄉𑄪𑄚𑄮𑄖𑄴 𑄦𑄋 𑄡𑄬𑄭𑄠𑄬𑅁 𑄖𑄮𑄉𑄘𑄬 𑄖𑄮𑄉𑄘𑄬
𑄦𑄧𑄢𑄚𑄴𑅁 𑄎𑄬𑄢𑄬 𑄇𑄪𑄟𑄢𑄴𑄘𑄨𑄛𑄬 𑄇𑄧𑄠𑄴𑄘𑄬—𑄟𑄧 𑄘𑄧𑄢𑄧𑄛𑄳𑄠𑄚𑄨 𑄈𑄟𑄇𑄴𑄇𑄠𑄴 𑄟𑄧𑄢𑄴 𑄦𑄧𑄘𑄬𑄦𑄧𑄖𑄴 𑄛 𑄛𑄧𑄢𑄨𑄝𑄰𑄱 𑄛𑄧𑄢𑄨𑄝𑄮𑅁 𑄚𑄨𑄖𑄴𑄖𑄉𑄬 𑄡𑄨𑄠𑄬𑄚𑄨 𑄦𑄧𑄘𑄁𑄥𑄨𑄇𑄴
𑄚𑄬𑄭, 𑄖𑄮𑄉𑄬𑄣𑄬-𑄃𑄮 𑄥𑄨𑄠𑄬𑄚𑄨 𑄛𑄬𑄝𑄧𑄉𑄰𑄱 𑄇𑄪𑄖𑄴𑄪𑄚𑄴? 𑄎𑄬𑄢𑄬𑄚𑄴𑄘𑄨 𑄇𑄪𑄟𑄢𑄴𑄘𑄨𑄛𑄴 𑄝𑄪𑄌𑄳𑄠 𑄝𑄪𑄢𑄨𑄢𑄬 𑄓𑄉𑄨𑄚𑄬𑄭 𑄇𑄧𑄣𑄧, 𑄥𑄣𑄬𑄚𑄴 𑄟𑄧 𑄉𑄪𑄚𑄴𑄍𑄧𑄝𑄮 𑄃 𑄣𑄪𑄙𑄨𑄇𑄴𑄮
𑄃𑄎𑄠𑄴 𑄟𑄧𑄢𑄬 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨𑄢𑄬 𑄉𑄮𑄏𑄬𑄭 𑄘𑄳𑄠 𑄛𑄧𑄢𑄨𑄝𑄮𑅁 𑄝𑄪𑄌𑄳𑄠 𑄝𑄪𑄢𑄨 𑄃 𑄇𑄨 𑄉𑄧𑄢𑄨𑄝𑄇𑄴! 𑄥𑄬𑄌𑄴𑄟𑄬𑄌𑄴 𑄖𑄢 𑄇𑄪𑄟𑄢𑄴𑄘𑄨𑄛𑄮𑄢𑄴 𑄦𑄘𑄧𑄖𑄴
𑄉𑄪𑄚𑄴𑄍𑄧 𑄇𑄪𑄟𑄮𑄢𑄨𑄢𑄬 𑄉𑄮𑄏𑄬𑄭 𑄘𑄨𑄣𑄇𑄴𑅁 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨𑄢𑄬 𑄣𑄧𑄉𑄬 𑄚𑄨𑄚𑄬𑄭 𑄇𑄪𑄟𑄮𑄢𑄴𑄘𑄨𑄛𑄴 𑄊𑄧𑄢𑄴 𑄟𑄪𑄈𑄳𑄠 𑄣𑄧𑄢𑄴 𑄘𑄨𑄣𑄮𑅁 𑄡𑄬𑄭 𑄙𑄢𑄎𑄬 𑄖𑄬 𑄃𑄬𑄙𑄧𑄇𑄴
𑄘𑄨𑄚𑄴 𑄙𑄧𑄢𑄨 𑄊𑄧𑄢𑄴 𑄍𑄢𑄨𑄚𑄬𑄭 𑄘𑄬𑄌𑄴 𑄞𑄧𑄋𑄬𑄢𑄴, 𑄖𑄢𑄴 𑄥𑄬𑄭 𑄙𑄢𑄌𑄴 𑄛𑄪𑄢𑄬𑄭𑄠𑄬𑅁 𑄃𑄬𑄝𑄢𑄧𑄖𑄴 𑄊𑄧𑄢𑄧𑄖𑄴 𑄜𑄨𑄢𑄨𑄚𑄬𑄭 𑄖 𑄞𑄮𑄌𑄴𑄪𑄚𑄮𑄢𑄬 𑄝𑄢𑄴 𑄉𑄧𑄢𑄨 𑄛𑄢𑄨𑄝𑄮𑄉𑄰𑄱
𑄖𑄬𑅁 𑄃𑄨𑄚𑄴𑄘𑄨 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨-𑄃𑄮 𑄟𑄧𑄚𑄬 𑄟𑄧𑄚𑄬 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨𑅁 𑄖𑄢𑄴 𑄟𑄧𑄚𑄧𑄖𑄴 𑄃𑄊𑄬, 𑄃𑄬𑄇𑄴𑄘𑄨𑄚𑄴 𑄃𑄬𑄇𑄴 𑄉𑄧𑄚𑄧𑄇𑄳𑄠𑄠𑄴 𑄖𑄢𑄬 𑄉𑄧𑄚𑄬𑄭𑄘𑄨
𑄇𑄧𑄠𑄴𑄠𑄬—𑄃𑄬𑄇𑄴𑄘𑄨𑄚𑄴 𑄡𑄬 𑄟𑄧𑄢𑄧𑄖𑄴𑄮 𑄃𑄬𑄇𑄴𑄮 𑄢𑄋 𑄘𑄮𑄇𑄴𑄘𑄮𑄇𑄳𑄠 𑄉𑄪𑄚𑄴𑄍𑄧 𑄦𑄘𑄧𑄖𑄴 𑄉𑄧𑄢𑄨 𑄖𑄢 𑄊𑄧𑄢𑄧𑄖𑄴 𑄣𑄪𑄋𑄨𑄝𑄮𑄉𑄨, 𑄥𑄨𑄝𑄬𑄭 𑄦𑄧𑄝𑄧 𑄖𑄢𑄴 𑄎𑄨𑄁𑄇𑄚𑄨𑄢𑄴
𑄥𑄧𑄟𑄢𑄴, 𑄖𑄢𑄴 𑄦𑄃𑄮𑄎𑄧𑄢𑄴 𑄚𑄬𑄇𑄴𑅁 𑄟𑄳𑄦𑄖𑄴𑄧𑄢𑄴 𑄛𑄮𑄣𑄳𑄠 𑄖𑄢𑄴 𑄎𑄨𑄁𑄇𑄚𑄨𑄖𑄴 𑄝𑄬𑄉𑄨𑄘𑄮 𑄜𑄢𑄘𑄧𑄏 𑄃𑄊𑄬𑅁 𑄥𑄧𑄖𑄳𑄠𑄧 𑄟𑄧𑄚𑄬 𑄗𑄬𑄣𑄬 𑄃𑄬𑄇𑄴𑄘𑄨𑄚𑄴 𑄝𑄬𑄇𑄴
𑄜𑄢𑄘𑄧𑄏 𑄇𑄘𑄨 𑄡𑄬𑄝𑄧𑄉𑄰𑄱𑅁 𑄥𑄨𑄠𑄬𑄚𑄬 𑄖𑄬 𑄉𑄪𑄚𑄴𑄍𑄧𑄝𑄧𑄣 𑄇𑄪𑄟𑄢𑄴𑄘𑄨𑄛𑄧𑄢𑄬 𑄘𑄬𑄈𑄳𑄠 𑄙𑄧𑄢𑄨 𑄖𑄧𑄎𑄨𑄟𑄴 𑄟𑄧𑄚𑄬 𑄖𑄢𑄬 𑄚𑄬𑄇𑄴 𑄞𑄨𑄣𑄨 𑄉𑄧𑄏𑄨 𑄣𑄧𑄭𑄠𑄬𑅁</p>

<p>𑄇𑄪𑄟𑄢𑄴𑄘𑄨𑄛𑄬 𑄃 𑄉𑄪𑄚𑄴𑄍𑄧𑄇𑄪𑄟𑄮𑄢𑄨 𑄚𑄚𑄚𑄴 𑄉𑄧𑄝𑄬𑄥𑄧𑄝𑄬 𑄃 𑄚𑄮𑄚𑄬𑄠𑄬 𑄇𑄧𑄙 𑄇𑄰𑄱 𑄇𑄮𑄰𑄱 𑄦𑄘𑄨 𑄡𑄘𑄧𑄚𑄴 𑄇𑄪𑄟𑄢𑄴𑄘𑄨𑄛𑄴 𑄘𑄉𑄨𑄢𑄴 𑄊𑄧𑄢𑄴𑄟𑄪𑄈𑄳𑄠𑅁
𑄖𑄢 𑄃𑄬𑄇𑄴 𑄃𑄘𑄟𑄴 𑄛𑄢𑄴 𑄦𑄰𑄱 𑄃𑄢𑄬𑄇𑄴 𑄃𑄘𑄟𑄴, 𑄃𑄬𑄇𑄴 𑄝𑄟𑄴 𑄍𑄢𑄨 𑄃𑄢𑄬𑄇𑄴 𑄝𑄟𑄴 𑄛𑄢𑄴 𑄦𑄰𑄱 𑄡𑄘𑄧𑄚𑄴𑅁 𑄦𑄧𑄢𑄚𑄴 𑄦𑄧𑄣𑄬 𑄎𑄨𑄢𑄘𑄧𑄚𑄴𑅁 𑄃𑄬𑄇𑄴
𑄥𑄧𑄟𑄧𑄠𑄴 𑄖𑄢 𑄃𑄬𑄇𑄴𑄇𑄚𑄴 𑄃𑄧𑄊𑄪𑄢𑄴 𑄖𑄢𑄪𑄟𑄴 𑄝𑄧𑄚𑄧𑄖𑄴 𑄣𑄪𑄋𑄨𑄣𑄇𑄴𑄇𑄰𑄱𑅁 𑄖𑄢𑄪𑄟𑄴 𑄝𑄧𑄚𑄧𑄢𑄴 𑄥𑄬𑄢𑄬 𑄥𑄬𑄢𑄬 𑄦𑄘𑄨 𑄡𑄘𑄬 𑄡𑄘𑄬 𑄖𑄢 𑄃𑄧𑄟𑄧𑄇𑄧𑄘𑄧 𑄦𑄧𑄢𑄚𑄴
𑄦𑄧𑄣𑄇𑄴𑅁 𑄇𑄪𑄟𑄢𑄴𑄘𑄨𑄛𑄴 𑄇𑄧𑄣𑄧, 𑄃𑄟 𑄊𑄧𑄢𑄚𑄴 𑄃𑄢𑄴 𑄝𑄬𑄌𑄴 𑄘𑄫𑄢𑄮𑄖𑄴 𑄚𑄧𑄠𑄴𑅁 𑄃𑄬 𑄖𑄢𑄪𑄟𑄴 𑄝𑄧𑄚𑄚𑄴 𑄜𑄬𑄣𑄬𑄭 𑄉𑄬𑄣𑄬 𑄛𑄬𑄝𑄧𑄁𑄉𑄰𑄱 𑄃𑄬𑄇𑄴𑄇𑄚𑄴 𑄥𑄧𑄁
𑄇𑄧𑄣𑄧𑄇𑄴𑅁 𑄥𑄨𑄠𑄚𑄰𑄱 𑄃𑄟𑄢𑄴 𑄃𑄘𑄟𑄧 𑄝𑄟𑄴𑅁 𑄉𑄪𑄚𑄴𑄍𑄧𑄇𑄪𑄟𑄮𑄢𑄨 𑄇𑄧𑄣𑄧, 𑄟𑄭𑄪 𑄛𑄚𑄨 𑄗𑄎𑄬 𑄃 𑄛𑄬𑄑𑄴𑄛𑄧𑄢𑄠𑄴 𑄦𑄘𑄨 𑄚𑄧 𑄛𑄢𑄧𑄋𑄧𑄢𑄴 𑄃𑄢𑄴𑅁 𑄃𑄬𑄖𑄴𑄪𑄇𑄴
𑄎𑄨𑄢𑄬𑄝𑄧𑄁𑄉𑄬 𑄛𑄢𑄛𑄁𑅁 𑄇𑄪𑄟𑄢𑄴𑄘𑄨𑄛𑄴 𑄇𑄧𑄣𑄧, 𑄦𑄧𑄠𑄴, 𑄎𑄨𑄢𑄬𑄝𑄧𑄁𑄉𑄬𑅁 𑄃𑄨𑄖𑄴𑄪𑄚𑄴 𑄃𑄬𑄇𑄴 𑄎𑄨𑄢𑄬𑄚𑄬 𑄊𑄧𑄢𑄧𑄖𑄴 𑄣𑄪𑄋𑄨𑄝𑄧𑄁𑄉𑄰𑄱𑅁 𑄖𑄢 𑄃𑄬𑄇𑄴𑄇𑄚𑄴 𑄛𑄚𑄨
𑄢𑄨𑄏𑄋𑄧𑄢𑄴 𑄇𑄪𑄢𑄬 𑄃𑄬𑄇𑄴𑄇𑄚𑄴 𑄃𑄢𑄨𑄟𑄈𑄳𑄠 𑄉𑄧𑄟𑄴 𑄎𑄉 𑄖𑄮𑄉𑄬𑄭 𑄎𑄨𑄢𑄬𑄝𑄖𑄳𑄠𑄠𑄴 𑄟𑄳𑄦𑄧 𑄦𑄧𑄣𑄇𑄴𑅁 𑄖𑄢 𑄛𑄧𑄖𑄴𑄗𑄧𑄟𑄬 𑄢𑄨𑄏𑄁 𑄚𑄣𑄧𑄖𑄴𑄪𑄚𑄴 𑄛𑄚𑄨
𑄈𑄬𑄣𑄇𑄴𑄇𑄰𑄱𑅁 𑄛𑄚𑄨 𑄈𑄬𑄭 𑄍𑄢𑄨𑄚𑄬𑄭 𑄇𑄪𑄟𑄢𑄴𑄘𑄨𑄛𑄴 𑄉𑄪𑄚𑄴𑄍𑄧𑄇𑄪𑄟𑄢𑄨𑄢𑄬 𑄇𑄧𑄠𑄴𑄘𑄬—𑄛𑄬𑄑𑄴 𑄛𑄧𑄢𑄠𑄴 𑄘𑄧 𑄃𑄬𑄝𑄬𑄴𑄢𑄬 𑄦𑄧𑄠𑄴𑄚𑄧𑄠𑄴 𑄦𑄧𑄣𑄧𑄁𑅁 𑄖𑄭𑄪 𑄎𑄨𑄢𑄬𑄚𑄨 𑄎𑄉𑄖𑄴
𑄝𑄰𑄱 𑄗𑄇𑄴𑅁 𑄟𑄭𑄪 𑄇𑄠𑄴 𑄇𑄪𑄢𑄬𑄖𑄴𑄪𑄚𑄴 𑄇𑄧𑄠𑄬𑄇𑄴𑄮 𑄜𑄧𑄣𑄴𑄛𑄊𑄮𑄢𑄴 𑄖𑄮𑄉𑄬𑄭 𑄃𑄚𑄧𑄁𑄉𑄰𑄱𑅁 𑄇𑄪𑄟𑄢𑄴𑄘𑄨𑄛𑄴 𑄇𑄧𑄙𑄚𑄨 𑄇𑄰𑄱 𑄉𑄪𑄚𑄴𑄍𑄧𑄇𑄪𑄟𑄮𑄢𑄨𑄢𑄬 𑄎𑄨𑄢𑄚𑄨𑄈𑄧𑄣𑄖𑄴 𑄜𑄬𑄣𑄬𑄭 𑄡𑄬𑄭
𑄜𑄧𑄣𑄴 𑄖𑄮𑄉 𑄉𑄬𑄣𑄧𑅁</p>

<p>𑄃𑄨𑄚𑄴𑄘𑄨 𑄃𑄣𑄳𑄠𑄖𑄴𑄪𑄚𑄴 𑄖𑄢𑄢𑄬 𑄘𑄬𑄈𑄳𑄠 𑄃𑄬𑄇𑄴𑄮 𑄢𑄬𑄇𑄴𑄈𑄧𑄏𑄨 𑄟𑄨𑄣𑄬𑅁 𑄖𑄬 𑄌𑄠𑄴𑄘𑄬 𑄃𑄬𑄝𑄢𑄧𑄖𑄴 𑄞𑄢𑄨 𑄎𑄪𑅁 𑄇𑄪𑄟𑄢𑄴𑄘𑄨𑄛𑄴 𑄚𑄬𑄭𑅁 𑄉𑄪𑄚𑄴𑄍𑄧𑄇𑄪𑄟𑄮𑄢𑄨
𑄉𑄭 𑄉𑄭 𑄃𑄊𑄬𑅁 𑄃𑄨𑄇𑄴𑄨𑄚𑄬 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄉𑄧𑄢𑄚 𑄘𑄧𑄢𑄴𑄇𑄢𑄴𑅁 𑄥𑄬𑄝𑄬𑄘𑄬𑄚𑄴 𑄢𑄬𑄇𑄴𑄈𑄧𑄏𑄨 𑄉𑄧𑄢𑄴𑄣𑄧 𑄇𑄨, 𑄖𑄬 𑄃𑄬𑄇𑄴𑄮 𑄘𑄮𑄣𑄴 𑄟𑄚𑄬𑄭 𑄟𑄨𑄣𑄬 𑄥𑄎𑄨𑄣𑄮
𑄃 𑄘𑄬𑄊 𑄘𑄨𑄣𑄮𑄉𑄨 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨 𑄟𑄪𑄎𑄪𑄋𑄬𑅁 𑄖𑄬 𑄦𑄎𑄨 𑄦𑄎𑄨 𑄉𑄪𑄚𑄴𑄍𑄧𑄇𑄪𑄟𑄮𑄢𑄨𑄢𑄬 𑄇𑄧𑄣𑄧𑄉𑄨—𑄃𑄬𑄙𑄧𑄇𑄴 𑄃𑄧𑄊𑄪𑄢𑄴 𑄖𑄢𑄪𑄟𑄮𑄖𑄴 𑄉𑄭𑄉𑄭 𑄖𑄭𑄪 𑄇𑄧𑄚𑄴𑄚?
𑄇𑄪𑄖𑄴𑄪𑄚𑄴 𑄃𑄬𑄏𑄧𑄢𑄴? 𑄉𑄪𑄚𑄴𑄍𑄧𑄇𑄪𑄟𑄮𑄢𑄨 𑄖𑄢𑄬 𑄌𑄨𑄚𑄴 𑄘𑄨𑄣𑄮𑅁 𑄃 𑄖 𑄚𑄬𑄇𑄴𑄇𑄰𑄱 𑄜𑄧𑄣𑄴 𑄖𑄮𑄉𑄣𑄴𑄣𑄰𑄱 𑄞𑄨𑄣𑄨 𑄖𑄢𑄬 𑄇𑄧𑄣𑄧𑅁 𑄘𑄮𑄣𑄴 𑄟𑄨𑄣𑄬 𑄥𑄎𑄧𑄚𑄨
𑄢𑄬𑄇𑄴𑄈𑄧𑄏𑄨 𑄇𑄧𑄣𑄧, 𑄥𑄣𑄬𑄚𑄴 𑄘𑄧 𑄖𑄭𑄪 𑄃𑄟𑄢𑄴 𑄚𑄪𑄃𑄮 𑄛𑄢𑄣𑄳𑄠𑅁 𑄟𑄧 𑄊𑄧𑄢𑄚𑄴 𑄃𑄮 𑄇𑄪𑄟𑄢𑄴𑄘𑄨𑄛𑄴 𑄘𑄉𑄨𑄢𑄴 𑄃𑄘𑄟𑄧𑄖𑄴𑅁 𑄇𑄠𑄴𑄇𑄨 𑄊𑄧𑄢𑄴𑅁 𑄟𑄭𑄪 𑄟𑄧
𑄝𑄛𑄧𑄢𑄴 𑄊𑄧𑄢𑄧𑄖𑄴 𑄝𑄬𑄢𑄬𑄝𑄖𑄳𑄠𑄠𑄴 𑄡𑄬𑄭𑄠𑄮𑄁𑄉𑄬𑅁 𑄃𑄬 𑄖𑄢𑄪𑄟𑄚𑄧 𑄦𑄧𑄞𑄧𑄣𑄘𑄨 𑄟𑄧 𑄝𑄛𑄧𑄢𑄴 𑄊𑄧𑄢𑄴𑅁 𑄉𑄧𑄟𑄴 𑄦𑄧𑄠𑄴𑄠𑄬 𑄥𑄣𑄬𑄚𑄴𑅁 𑄃𑄬𑄇𑄴 𑄥𑄧𑄟𑄢𑄬 𑄡𑄬𑄭
𑄛𑄢𑄨𑄝𑄮𑄁𑅁 𑄇𑄧𑄙𑄚𑄨 𑄇𑄧𑄙𑄬 𑄇𑄧𑄙𑄬 𑄖𑄬 𑄉𑄪𑄚𑄴𑄍𑄧𑄇𑄪𑄟𑄢𑄨 𑄇𑄪𑄢𑄬 𑄝𑄧𑄏𑄨𑄣𑄮𑄉𑄨𑅁</p>

<p>𑄖𑄢 𑄘𑄨𑄎𑄧𑄚𑄬 𑄚𑄚𑄚𑄴 𑄇𑄧𑄙𑄝𑄖𑄴𑄖 𑄇𑄮 𑄙𑄧𑄢𑄴𑄣𑄇𑄴𑅁 𑄃𑄬𑄇𑄴 𑄥𑄧𑄟𑄧𑄠𑄴 𑄢𑄬𑄇𑄴𑄈𑄧𑄏𑄨 𑄇𑄧𑄠𑄴𑄘𑄬—𑄉𑄪𑄚𑄴𑄍𑄧𑄇𑄪𑄟𑄢𑄨, 𑄖𑄧 𑄢𑄪𑄝𑄮𑄢𑄘𑄨𑄉𑄚𑄨 𑄘𑄧 𑄞𑄢𑄨
𑄘𑄮𑄣𑄴𑅁 𑄟𑄧𑄢𑄬 𑄇𑄬𑄚𑄴𑄏𑄚𑄴 𑄥𑄎𑄬 𑄃𑄬𑄇𑄬𑄴𑄚 𑄘𑄬𑄚, 𑄛𑄨𑄚𑄨 𑄌𑄁𑅁 𑄉𑄪𑄚𑄴𑄍𑄧𑄇𑄪𑄟𑄢𑄨 𑄥𑄧𑄢𑄧𑄣𑄴 𑄟𑄧𑄚𑄬 𑄖 𑄢𑄪𑄝𑄮𑄢𑄘𑄨𑄉𑄚𑄨 𑄈𑄪𑄣𑄨𑄚𑄬𑄭 𑄢𑄬𑄇𑄴𑄈𑄧𑄏𑄨𑄢𑄬
𑄛𑄨𑄚𑄨𑄝𑄢𑄴 𑄘𑄨𑄣𑄮𑅁 𑄥𑄨𑄠𑄬𑄚𑄨 𑄛𑄨𑄚𑄨𑄚𑄬𑄭 𑄢𑄬𑄇𑄴𑄈𑄧𑄏𑄨 𑄇𑄧𑄣𑄧, 𑄃𑄠𑄴 𑄘𑄬, 𑄛𑄚𑄨 𑄍𑄝𑄖𑄴 𑄢𑄨𑄚𑄨 𑄌𑄬𑄠𑄰𑄱 𑄟𑄧𑄢𑄬 𑄇𑄬𑄚𑄴𑄏𑄚𑄴 𑄥𑄎𑄬!</p>

<p>𑄢𑄨𑄏𑄋𑄧𑄢𑄴 𑄖𑄧𑄣𑄬𑄘𑄨 𑄘𑄋𑄧𑄢𑄴 𑄃𑄬𑄇𑄴𑄮 𑄥𑄨𑄣𑄴𑄇𑄪𑄠𑄮 𑄃𑄊𑄬𑅁 𑄖𑄢 𑄘𑄳𑄠𑄧𑄎𑄧𑄚𑄬 𑄇𑄪𑄠𑄮 𑄛𑄢𑄧𑄖𑄴 𑄉𑄬𑄣𑄇𑄴𑅁 𑄃 𑄚𑄨𑄊𑄪𑄢𑄨𑄚𑄬𑄭 𑄛𑄚𑄨 𑄍𑄝𑄖𑄴 𑄢𑄨𑄚𑄨
𑄌 𑄙𑄧𑄢𑄨𑄣𑄇𑄴𑄇𑄰𑄱𑅁 𑄢𑄬𑄇𑄴𑄈𑄧𑄏𑄨 𑄌𑄠𑄴𑄘𑄬 𑄃𑄬𑄝𑄢𑄧𑄖𑄴 𑄘𑄧 𑄎𑄪𑅁 𑄖𑄬 𑄉𑄪𑄚𑄴𑄍𑄧𑄇𑄪𑄟𑄮𑄢𑄨𑄢𑄬 𑄃𑄬𑄇𑄴 𑄒𑄬𑄣𑄠𑄴 𑄇𑄪𑄠𑄮𑄖𑄴 𑄜𑄬𑄣𑄬𑄭 𑄘𑄨𑄣𑄮𑅁 𑄉𑄪𑄚𑄴𑄍𑄧𑄇𑄪𑄟𑄮𑄢𑄨
𑄉𑄧𑄞𑄨𑄚𑄴 𑄛𑄚𑄨𑄇𑄪𑄠𑄮𑄖𑄴 𑄈𑄚𑄧𑄇𑄴𑄧𑄚𑄴 𑄥𑄎𑄪𑄢𑄨𑄚𑄬𑄭 𑄎𑄬𑄢𑄬𑄘𑄨 𑄓𑄪𑄝𑄨 𑄉𑄬𑄣𑄧𑅁 𑄖𑄧𑄢𑄖𑄋𑄧𑄢𑄨 𑄢𑄬𑄇𑄴𑄈𑄧𑄏𑄨 𑄉𑄪𑄚𑄴𑄍𑄧𑄇𑄪𑄟𑄮𑄢𑄨 𑄎𑄉𑄚𑄧𑄖𑄴 𑄝𑄰𑄱 𑄢𑄧𑄣𑄧𑄉𑄨𑅁</p>

<p>𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄇𑄪𑄟𑄢𑄴𑄘𑄨𑄛𑄴 𑄞𑄣𑄧𑄇𑄴𑄪𑄚𑄴 𑄜𑄧𑄣𑄴𑄛𑄊𑄮𑄢𑄴 𑄚𑄨𑄚𑄬𑄭 𑄜𑄨𑄢𑄨 𑄃𑄬𑄣𑄧𑄉𑄰𑄱𑅁 𑄖𑄬 𑄢𑄬𑄇𑄴𑄈𑄧𑄏𑄨𑄢𑄬 𑄘𑄬𑄭𑄚𑄬𑄭 𑄇𑄬𑄚𑄴𑄏𑄚𑄴 𑄇𑄬𑄚𑄴𑄏𑄚𑄴 𑄛𑄬𑄣𑄧𑅁 𑄖𑄬
𑄇𑄧𑄣𑄧, 𑄖𑄧𑄢𑄬 𑄘𑄧 𑄇𑄬𑄚𑄴𑄏𑄚𑄴 𑄇𑄬𑄚𑄴𑄏𑄚𑄴 𑄣𑄉𑄬𑄢𑄴𑅁 𑄖𑄧 𑄇𑄬𑄠𑄬 𑄢𑄧𑄋𑄚𑄴𑄃𑄮 𑄃𑄉𑄧𑄖𑄴𑄪𑄚𑄴 𑄥𑄪𑄟𑄴 𑄡𑄬𑄭𑄠𑄬𑅁 𑄖𑄧𑄢𑄬 𑄇𑄣 𑄇𑄣 𑄣𑄉𑄬𑄢𑄴𑅁 𑄢𑄬𑄇𑄴𑄈𑄧𑄏𑄨
𑄇𑄧𑄣𑄧, 𑄢𑄮𑄘𑄬 𑄢𑄮𑄘𑄬 𑄦𑄘𑄨 𑄃𑄬𑄖𑄬𑄴 𑄃𑄬𑄖𑄬𑄴 𑄟𑄧 𑄇𑄬𑄠𑄬 𑄢𑄧𑄋𑄚𑄴 𑄥𑄪𑄟𑄴 𑄡𑄬𑄭𑄠𑄬𑅁 𑄊𑄧𑄢𑄧𑄖𑄴 𑄉𑄬𑄣𑄬 𑄇𑄧𑄠𑄬𑄇𑄴𑄘𑄨𑄚𑄴 𑄎𑄨𑄢𑄬𑄣𑄬𑄉𑄰𑄱 𑄒𑄨𑄇𑄴 𑄦𑄧𑄝𑄧𑅁 𑄇𑄪𑄟𑄢𑄴𑄘𑄨𑄛𑄴
𑄢𑄬𑄇𑄴𑄈𑄧𑄏𑄨𑄢𑄴 𑄇𑄧𑄙𑄠𑄴 𑄝𑄪𑄏𑄴 𑄛𑄬𑄣𑄧𑅁</p>

<p>𑄖𑄢 𑄘𑄨𑄎𑄧𑄚𑄬 𑄜𑄧𑄣𑄴 𑄛𑄊𑄮𑄢𑄴 𑄈𑄬𑄭𑄘𑄬𑄭 𑄃𑄢𑄧 𑄈𑄚𑄧𑄇𑄴𑄧𑄚𑄴 𑄎𑄨𑄢𑄬𑄚𑄬𑄭 𑄊𑄧𑄢𑄴 𑄟𑄪𑄈𑄳𑄠 𑄣𑄧𑄢𑄴 𑄘𑄨𑄣𑄇𑄴𑅁 𑄇𑄪𑄘𑄴𑄫𑄢𑄴 𑄦𑄘𑄨𑄚𑄬𑄭 𑄖𑄢 𑄖𑄢𑄪𑄟𑄚𑄴 𑄛𑄢𑄴
𑄦𑄰𑄱 𑄉𑄬𑄣𑄇𑄴𑅁 𑄃𑄘𑄟𑄧 𑄛𑄧𑄗𑄴𑄖𑄚𑄴 𑄈𑄚𑄧𑄇𑄴𑄧𑄚𑄴 𑄦𑄘𑄨𑄚𑄬𑄭 𑄖𑄢 𑄊𑄧𑄢𑄧𑄖𑄴 𑄣𑄪𑄋𑄨𑄣𑄇𑄴𑄇𑄰𑄱𑅁 𑄊𑄧𑄢𑄧𑄖𑄴 𑄣𑄪𑄋𑄨𑄚𑄬𑄭 𑄇𑄪𑄟𑄢𑄴𑄘𑄨𑄛𑄮 𑄞𑄮𑄌𑄴𑄪𑄚𑄬 𑄝𑄮𑄝𑄮 𑄢𑄨𑄚𑄨
𑄌𑄬𑄣𑄇𑄴𑄨𑅁 𑄖𑄢 𑄇𑄧𑄣𑄇, 𑄝𑄮𑄝𑄮 𑄥𑄢𑄬 𑄛𑄢𑅁 𑄟𑄳𑄦𑄖𑄴𑄧𑄢𑄴 𑄉𑄪𑄚𑄴𑄍𑄧 𑄙𑄧𑄇𑄴 𑄇𑄬𑄠𑄬 𑄢𑄧𑄋𑄚𑄴 𑄚𑄧𑄠𑄴𑄘𑄬 𑄃𑄭𑅁 𑄇𑄪𑄟𑄢𑄴𑄘𑄨𑄛𑄴 𑄇𑄧𑄚𑄧 𑄃𑄪𑄖𑄴𑄧𑄢𑄴 𑄚𑄧 𑄘𑄨
𑄟𑄙 𑄚𑄨𑄊𑄪𑄢𑄨 𑄢𑄧𑄣𑄧𑅁</p>

<p>𑄜𑄧𑄣𑄴 𑄖𑄮𑄉𑄚𑄨𑄖𑄴𑄪𑄚𑄴 𑄜𑄨𑄢𑄨𑄚𑄬𑄭 𑄖 𑄟𑄮𑄇𑄴𑄮𑄢𑄬 𑄘𑄬𑄈𑄳𑄠𑄉𑄨 𑄙𑄧𑄢𑄨 𑄇𑄪𑄟𑄢𑄴𑄘𑄨𑄛𑄮𑄢𑄴 𑄟𑄧𑄚𑄚𑄧𑄖𑄴 𑄜𑄪𑄎𑄪𑄜𑄎 𑄎𑄧𑄚𑄴𑄟𑄬𑄠𑄬𑅁 𑄃𑄧𑄚𑄴𑄥𑄪𑄢𑄴 𑄖𑄢𑄴 𑄟𑄧𑄚𑄬
𑄦𑄧𑄠𑄴 𑄉𑄪𑄚𑄴𑄍𑄧𑄇𑄪𑄟𑄢𑄨 𑄇𑄬𑄚𑄴𑄏𑄚𑄴 𑄡𑄬𑄚𑄴 𑄝𑄧𑄘𑄧𑄣𑄨 𑄡𑄬𑄭𑄠𑄬𑅁 𑄇𑄧𑄙𑄝𑄖𑄴𑄖𑄚𑄨 𑄃𑄉𑄧𑄥𑄚𑄳𑄠 𑄚𑄧𑄠𑄴, 𑄌𑄣𑄴 𑄌𑄧𑄣𑄧𑄚𑄴 𑄃𑄉𑄧 𑄝𑄝𑄧𑄖𑄳𑄠 𑄚𑄧𑄠𑄴𑅁
𑄟𑄬𑄠𑄬𑄘𑄧𑄠𑄬 𑄉𑄧𑄢𑄚𑄉𑄚𑄴 𑄥𑄬𑄙𑄧𑄇𑄴 𑄉𑄧𑄞𑄨𑄚𑄴 𑄚𑄧𑄠𑄴, 𑄥𑄧𑄘𑄧𑄢𑄴 𑄚𑄧𑄠𑄴𑅁 𑄃𑄪𑄉𑄪𑄢𑄬 𑄃𑄪𑄉𑄪𑄢𑄬𑅁 𑄥𑄨𑄠𑄬𑄚𑄬 𑄇𑄪𑄟𑄢𑄴𑄘𑄨𑄛𑄴 𑄃𑄧𑄚𑄴𑄥𑄪𑄢𑄴 𑄟𑄧𑄚𑄴 𑄞𑄢𑄴 𑄞𑄢𑄴
𑄉𑄧𑄢𑄨 𑄗𑄠𑄴𑅁</p>

<p>𑄃𑄨𑄚𑄴𑄘𑄨 𑄉𑄪𑄚𑄴𑄍𑄧𑄇𑄪𑄟𑄢𑄨𑄢𑄴 𑄞𑄬𑄌𑄴 𑄙𑄮𑄌𑄳𑄠 𑄢𑄬𑄇𑄴𑄈𑄏𑄨 𑄛𑄧𑄖𑄴𑄨 𑄟𑄏𑄬 𑄌𑄚𑄬 𑄚𑄚 𑄘𑄪𑄢𑄮𑄘𑄪𑄢𑄨 𑄃𑄘𑄟𑄧𑄖𑄴 𑄝𑄬𑄢𑄬𑄝𑄖𑄳𑄠𑄠𑄴 𑄡𑄠𑄴 𑄃𑄨𑄖𑄴𑄮
𑄇𑄪𑄘𑄪𑄟𑄮𑄢𑄴 𑄥𑄧𑄟𑄢𑄬 𑄘𑄬𑄊 𑄉𑄧𑄢𑄨𑄝𑄢𑄴 𑄚𑄁 𑄇𑄰𑄱𑅁 𑄖 𑄚𑄬𑄇𑄴𑄇𑄰𑄱 𑄡𑄬𑄝𑄢𑄴 𑄌𑄬𑄣𑄬-𑄃𑄮 𑄖𑄢𑄬 𑄖𑄬 𑄣𑄧𑄉𑄬 𑄚𑄧 𑄚𑄬𑄎𑄭𑅁 𑄇𑄨𑄖𑄳𑄠𑄠𑄴 𑄚𑄧 𑄚𑄬𑄎𑄭 𑄛𑄪𑄎𑄮𑄢𑄴
𑄉𑄧𑄢𑄨𑄣𑄬-𑄃𑄮 𑄘𑄮𑄣𑄬 𑄃𑄪𑄖𑄴𑄧𑄢𑄴 𑄚𑄧 𑄘𑄬𑅁 𑄈𑄣𑄨𑄇𑄴 𑄇𑄧𑄠𑄴𑄘𑄬—𑄥𑄧𑄟𑄢𑄬 𑄉𑄬𑄣𑄬 𑄃𑄧𑄚𑄧𑄖𑄨𑄖𑄳𑄠 𑄦𑄧𑄝𑄧𑅁 𑄛𑄪𑄎𑄮𑄢𑄴 𑄉𑄧𑄢𑄨𑄣𑄬 𑄚𑄧 𑄇𑄧𑄠𑄴𑅁 𑄝𑄚
𑄇𑄧𑄠𑄴𑄘𑄬—𑄎𑄬𑄢𑄬𑄘𑄨 𑄇𑄮𑄟𑄴𑅁 𑄇𑄪𑄟𑄢𑄴𑄘𑄨𑄛𑄴𑄃𑄮 𑄃𑄧𑄉𑄧𑄟𑄚𑄴 𑄛𑄬𑄭 𑄇𑄨𑄌𑄴𑄪 𑄃𑄢𑄴 𑄛𑄪𑄎𑄮𑄢𑄴 𑄚𑄧 𑄉𑄧𑄢𑄬𑅁 𑄃𑄨𑄢𑄪𑄇𑄴 𑄢𑄬𑄇𑄴𑄈𑄧𑄧𑄏𑄨 𑄛𑄧𑄖𑄴𑄨 𑄥𑄛𑄴𑄖𑄠𑄴 𑄥𑄛𑄴𑄖𑄠𑄴
𑄖𑄢𑄴 𑄇𑄪𑄘𑄪𑄟𑄮𑄢𑄴 𑄊𑄧𑄢𑄧𑄖𑄴 𑄝𑄬𑄢𑄬𑄝𑄖𑄳𑄠𑄠𑄴 𑄡𑄠𑄴𑅁 𑄖𑄬 𑄇𑄪𑄙𑄪 𑄡𑄠𑄴, 𑄇𑄪𑄟𑄢𑄴𑄘𑄨𑄛𑄬-𑄃𑄮 𑄈𑄧𑄝𑄧𑄢𑄴 𑄚𑄧 𑄣𑄧𑄠𑄴𑅁</p>

<p>𑄇𑄪𑄟𑄢𑄴𑄘𑄨𑄛𑄴 𑄃𑄧𑄚𑄴𑄥𑄪𑄢𑄴 𑄟𑄧𑄚𑄴 𑄉𑄪𑄟𑄮𑄢𑄴 𑄉𑄧𑄢𑄨 𑄗𑄠𑄴𑅁 𑄇𑄧𑄚𑄧 𑄇𑄟𑄴 𑄖𑄢𑄴 𑄦𑄘𑄧𑄖𑄴 𑄚𑄧𑄃𑄪𑄙𑄬𑅁 𑄃𑄬𑄇𑄴𑄘𑄨𑄚𑄴 𑄖𑄬 𑄉𑄭 𑄉𑄭 𑄥𑄬𑄭 𑄖𑄢𑄪𑄟𑄴
𑄝𑄧𑄚𑄚𑄧𑄖𑄴 𑄉𑄬𑄣𑄧𑅁 𑄖𑄢𑄴 𑄃𑄚𑄴𑄘𑄌𑄴, 𑄉𑄪𑄚𑄴𑄍𑄧 𑄇𑄪𑄟𑄢𑄨 𑄞𑄧𑄦𑄧𑄣𑄬 𑄥𑄬𑄭 𑄖𑄢𑄪𑄟𑄚𑄧𑄖𑄴 𑄝𑄏𑄨 𑄃𑄊𑄬𑅁 𑄖𑄬 𑄖𑄢𑄪𑄟𑄴 𑄝𑄧𑄚𑄧𑄢𑄴 𑄛𑄧𑄙𑄬𑄘𑄨 𑄡𑄘𑄬 𑄡𑄘𑄬
𑄥𑄬𑄭 𑄎𑄉𑄚𑄧𑄖𑄴 𑄣𑄪𑄋𑄨𑄣𑄮𑄉𑄰𑄱 𑄡𑄨𑄠𑄮𑄖𑄴 𑄎𑄨𑄢𑄬𑄠𑄮𑄚𑄴, 𑄛𑄚𑄨 𑄈𑄬𑄭𑄠𑄮𑄚𑄴𑅁 𑄥𑄨𑄠𑄮𑄖𑄴 𑄡𑄬𑄭 𑄖𑄬 𑄢𑄨𑄚𑄨 𑄌𑄘𑄬 𑄌𑄘𑄬 𑄘𑄬𑄊𑄬𑄘𑄬 𑄛𑄚𑄨 𑄢𑄨𑄏𑄬𑄋𑄚𑄧𑄢𑄴 𑄖𑄧𑄣𑄬𑄘𑄨
𑄃𑄊𑄬𑄘𑄬 𑄥𑄨𑄣𑄴𑄮 𑄇𑄪𑄠𑄮𑄝𑄮𑄖𑄴 𑄃𑄬𑄇𑄴𑄮 𑄘𑄮𑄣𑄴 𑄢𑄋 𑄘𑄮𑄇𑄴𑄘𑄮𑄇𑄳𑄠 𑄛𑄧𑄘𑄴𑄧𑄜𑄪𑄣𑄴𑅁 𑄛𑄧𑄘𑄴𑄧𑄜𑄪𑄣𑄴𑄮 𑄘𑄬𑄊𑄨 𑄟𑄧𑄖𑄴𑄧𑄚𑄨 𑄖 𑄛𑄧𑄢𑄚𑄚𑄴 𑄇𑄬𑄚𑄴𑄏𑄚𑄴 𑄎𑄚𑄨 𑄌𑄨𑄊𑄪𑄖𑄴
𑄉𑄧𑄢𑄨 𑄃𑄪𑄘𑄨𑄣𑄮𑅁 𑄖𑄬 𑄃𑄢𑄧 𑄘𑄬𑄣𑄧, 𑄜𑄪𑄣𑄴𑄮 𑄢𑄨𑄚𑄨 𑄌𑄚𑄢𑄴 𑄣𑄧𑄉𑄬 𑄣𑄧𑄉𑄬 𑄖 𑄟𑄪𑄈𑄳𑄠 𑄃𑄬𑄖𑄴𑄪𑄇𑄴 𑄣𑄧𑄋𑄨 𑄛𑄧𑄢𑄨𑄣𑄮𑅁 𑄖𑄢𑄴 𑄟𑄧𑄚𑄬 𑄦𑄧𑄣𑄧, 𑄜𑄪𑄣𑄴𑄣𑄰𑄱
𑄖𑄢𑄬 𑄥𑄣𑄟𑄴 𑄎𑄚𑄬𑄣𑄧𑅁 𑄖𑄬 𑄖𑄧𑄢𑄖𑄋𑄧𑄢𑄨 𑄥𑄨𑄣𑄴𑄮𑄇𑄪𑄠𑄮𑄝𑄮𑄖𑄴 𑄣𑄟𑄨𑄚𑄬𑄭 𑄥𑄎𑄪𑄢𑄨 𑄡𑄬𑄭 𑄜𑄪𑄣𑄴𑄮 𑄍𑄨𑄚𑄨 𑄃𑄚𑄨𑄣𑄮𑄉𑄰𑄱𑅁 𑄃 𑄜𑄪𑄣𑄴𑄮 𑄌𑄪𑄟𑄨 𑄌𑄪𑄟𑄨 𑄖𑄧𑄎𑄨𑄟𑄴
𑄟𑄬𑄠𑄬𑄢𑄴 𑄝𑄪𑄉𑄮𑄖𑄴 𑄝𑄏𑄬𑄭 𑄝𑄏𑄬𑄭 𑄊𑄧𑄢𑄧𑄖𑄴 𑄃𑄚𑄨𑄣𑄮𑅁</p>

<p>𑄇𑄪𑄟𑄢𑄴𑄘𑄨𑄛𑄴 𑄜𑄪𑄣𑄴𑄮𑄢𑄬 𑄖 𑄝𑄨𑄌𑄴𑄮𑄚𑄧𑄢𑄴 𑄥𑄨𑄙𑄬𑄚𑄧𑄢𑄴 𑄇𑄪𑄢𑄬𑄘𑄨 𑄗𑄧𑄣𑄧𑄉𑄨𑅁 𑄢𑄬𑄇𑄴𑄈𑄧𑄧𑄏𑄨 𑄜𑄪𑄣𑄴𑄮 𑄘𑄬𑄊𑄨𑄚𑄬𑄭 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄃𑄬 𑄛𑄧𑄘𑄴𑄧𑄜𑄪𑄣𑄴𑄮 𑄇𑄪𑄙𑄪
𑄛𑄬𑄣𑄬𑄉𑄰𑄱? 𑄇𑄪𑄟𑄢𑄴𑄘𑄨𑄛𑄬 𑄃𑄪𑄖𑄴𑄧𑄢𑄴 𑄘𑄨𑄣𑄮—𑄖𑄧 𑄝𑄛𑄴𑄘𑄉𑄨 𑄊𑄧𑄢𑄧𑄖𑄴𑄪𑄚𑄴 𑄜𑄨𑄢𑄨 𑄃𑄬𑄖𑄬𑄴 𑄃𑄟𑄨 𑄥𑄬𑄭 𑄃𑄧𑄏𑄢𑄴 𑄖𑄢𑄪𑄟𑄴 𑄏𑄢𑄚𑄧𑄖𑄴 𑄡𑄬𑄭 𑄎𑄉𑄚𑄧𑄖𑄴 𑄎𑄨𑄢𑄬𑄠𑄬𑄭
𑄥𑄨𑄠𑄮𑄖𑄴 𑄥𑄨𑄣𑄴𑄮 𑄇𑄪𑄠𑄮𑄝𑄮𑄖𑄴 𑄛𑄬𑄭𑄠𑄮𑄁𑄉𑄬𑅁 𑄞𑄢𑄨 𑄘𑄮𑄣𑄴 𑄘𑄬𑄭𑄚𑄬𑄭 𑄥𑄨𑄚𑄨 𑄃𑄚𑄳𑄠𑄧𑄁𑄉𑄬𑅁 𑄢𑄬𑄇𑄴𑄈𑄧𑄏𑄨 𑄌𑄬𑄣𑄧, 𑄢𑄬𑄘𑄮 𑄥𑄧𑄟𑄴𑄞𑄉𑄧𑄖𑄴 𑄜𑄪𑄣𑄴𑄮𑄖𑄴𑄪𑄚𑄴 𑄛𑄮𑄖𑄴𑄛𑄮𑄖𑄳𑄠
𑄥𑄧𑄘𑄧𑄇𑄴 𑄚𑄳𑄦𑄨𑄉𑄨𑄣𑄬𑅁 𑄥𑄧𑄘𑄧𑄇𑄴 𑄚𑄳𑄦𑄨𑄉𑄨𑄣𑄨𑄣𑄬 𑄜𑄪𑄣𑄴𑄮𑄖𑄴 𑄖𑄬 𑄉𑄧𑄝𑄧𑄢𑄧 𑄛𑄚𑄨 𑄍𑄨𑄘𑄨 𑄘𑄬𑄉𑄰𑄱𑅁 𑄉𑄧𑄝𑄧𑄢𑄧 𑄛𑄚𑄨 𑄍𑄨𑄘𑄨 𑄘𑄨𑄣𑄬𑄭 𑄜𑄪𑄣𑄴𑄮𑄢𑄴 𑄥𑄧𑄘𑄧𑄇𑄴𑄇𑄚𑄴 𑄟𑄨𑄣𑄬𑄭
𑄡𑄠𑄴𑅁 𑄖𑄬 𑄃𑄢𑄧𑄇𑄴𑄇𑄚𑄴 𑄌𑄬𑄣𑄧𑄘𑄬, 𑄘𑄧𑄌𑄴 𑄝𑄢𑄧 𑄘𑄨𑄚𑄴 𑄎𑄬𑄢𑄬-𑄃𑄮 𑄜𑄪𑄣𑄴𑄮 𑄌𑄨𑄙𑄬 𑄚𑄧 𑄦𑄧𑄠𑄴𑅁 𑄥𑄨𑄠𑄬𑄚𑄬 𑄢𑄬𑄇𑄴𑄈𑄧𑄏𑄨 𑄟𑄧𑄚𑄬 𑄟𑄧𑄚𑄬 𑄝𑄨𑄌𑄴𑄍𑄬𑄌𑄴
𑄉𑄧𑄢𑄨𑄣𑄮—𑄃𑄬 𑄜𑄪𑄣𑄴𑄮 𑄈𑄟𑄇𑄴𑄇𑄠𑄴 𑄎𑄧𑄚𑄧𑄟𑄴 𑄝𑄧𑄘𑄧𑄣𑄳𑄠 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨𑅁 𑄖𑄬 𑄃𑄉𑄖𑄳𑄠 𑄢𑄉𑄬 𑄃𑄬𑄇𑄴𑄘𑄨𑄚𑄴 𑄇𑄪𑄟𑄢𑄴𑄘𑄨𑄛𑄴 𑄚𑄬𑄭𑄘𑄬 𑄃𑄧𑄇𑄴𑄖𑄧𑄖𑄴 𑄜𑄪𑄣𑄴𑄮𑄢𑄬
𑄍𑄨𑄚𑄨𑄇𑄪𑄘𑄨 𑄘𑄧𑄣𑄟𑄧𑄎 𑄉𑄧𑄢𑄨 𑄊𑄧𑄢𑄧𑄢𑄴 𑄇𑄪𑄢𑄬 𑄛𑄚𑄨 𑄇𑄪𑄠𑄮𑄝𑄮𑄖𑄴 𑄜𑄬𑄣𑄬𑄭 𑄘𑄨𑄣𑄮𑄉𑄰𑄱𑅁 𑄜𑄪𑄣𑄮𑄢𑄴 𑄎𑄧𑄚𑄧𑄟𑄧𑄖𑄴𑄪𑄚𑄴 𑄉𑄪𑄚𑄴𑄍𑄧𑄇𑄪𑄟𑄮𑄢𑄨 𑄃𑄬𑄝𑄢𑄴 𑄦𑄧𑄣𑄧 𑄃𑄬𑄇𑄴𑄮
𑄃𑄪𑄉𑄮𑄣𑄴 𑄟𑄌𑄴𑅁 𑄘𑄋𑄧𑄢𑄴 𑄇𑄚𑄴𑄜𑄘 𑄃𑄪𑄉𑄮𑄣𑄴𑅁 𑄛𑄚𑄨𑄊𑄘𑄧 𑄇𑄪𑄠𑄮𑄝𑄮𑄖𑄴 𑄖𑄢𑄬 𑄇𑄧𑄠𑄬𑄇𑄴𑄎𑄧𑄚𑄬 𑄘𑄨𑄈𑄳𑄠𑄧𑄚𑄴𑄘𑄰𑄱𑅁 𑄟𑄳𑄦𑄖𑄴𑄧𑄢𑄴 𑄢𑄬𑄇𑄴𑄈𑄧𑄏𑄨 𑄚𑄧 𑄘𑄬𑄊𑄬𑄉𑄰𑄱𑅁
𑄇𑄪𑄟𑄢𑄴𑄘𑄨𑄛𑄧𑄢𑄴 𑄍𑄧𑄎𑄧𑄚𑄴 𑄞𑄮𑄎𑄬 𑄡𑄧𑄇𑄬𑄴𑄚𑄴 𑄛𑄚𑄨 𑄈𑄧𑄎 𑄡𑄚𑄴, 𑄖𑄢𑄢𑄬 𑄃𑄪𑄉𑄮𑄣𑄴 𑄟𑄌𑄴𑄮 𑄛𑄚𑄨𑄉𑄚𑄴 𑄛𑄮𑄖𑄴𑄛𑄮𑄖𑄳𑄠 𑄉𑄧𑄢𑄨 𑄛𑄮𑄚𑄬𑄭 𑄘𑄬 𑄃 𑄢𑄬𑄇𑄴𑄈𑄧𑄏𑄨
𑄛𑄚𑄨 𑄈𑄧𑄎 𑄉𑄬𑄣𑄬 𑄝𑄬𑄇𑄴 𑄛𑄚𑄨𑄉𑄚𑄴 𑄇𑄪𑄣𑄪𑄇𑄴 𑄉𑄧𑄢𑄨 𑄘𑄨𑄚𑄬𑄭 𑄛𑄚𑄨𑄟𑄪𑄢𑄮𑄖𑄴 𑄟𑄌𑄴𑄮 𑄛𑄮𑄣𑄴𑄣𑄬𑄭 𑄗𑄠𑄴𑅁 𑄃𑄬 𑄃𑄪𑄉𑄮𑄣𑄴 𑄟𑄌𑄴𑄮𑄢𑄴 𑄇𑄧𑄙𑄉𑄚𑄴 𑄘𑄋𑄧𑄢𑄴
𑄍𑄧𑄎𑄣𑄬 𑄇𑄮𑄇𑄨 𑄉𑄧𑄢𑄧𑄚𑄴𑅁 𑄥𑄨𑄠𑄚𑄴 𑄢𑄬𑄇𑄴𑄈𑄧𑄏𑄨 𑄃𑄬𑄇𑄴𑄘𑄨𑄚𑄴 𑄥𑄪𑄚𑄨𑄣𑄮𑅁 𑄖𑄬 𑄝𑄪𑄏𑄨 𑄛𑄢𑄨𑄣𑄮—𑄥𑄣𑄬𑄚𑄴 𑄉𑄪𑄚𑄴𑄍𑄧𑄇𑄪𑄟𑄮𑄢𑄨 𑄃𑄪𑄉𑄮𑄣𑄴 𑄟𑄌𑄴 𑄦𑄰𑄱𑄚𑄬𑄭
𑄎𑄧𑄚𑄴𑄟𑄬𑄠𑄬𑄘𑄬 𑄥𑄬𑄙𑄧𑄭! 𑄘𑄬𑄊 𑄡𑄮𑄇𑄴, 𑄟𑄭𑄪-𑄃𑄮 𑄖𑄢𑄬 𑄈𑄬𑄟𑄨𑄘𑄪𑄁 𑄚𑄧𑄠𑄴𑅁 𑄖𑄬 𑄥𑄬𑄝𑄬𑄘𑄬𑄚𑄴 𑄣𑄭𑄪 𑄛𑄪𑄣𑄴𑄣𑄬𑄁 𑄚𑄨𑄚𑄬𑄭 𑄃𑄬𑄇𑄴𑄘𑄨𑄚𑄴 𑄛𑄚𑄨𑄇𑄪𑄠𑄮𑄝𑄮 𑄦𑄨𑄎𑄨𑄣𑄮𑄉𑄰𑄱𑅁
𑄛𑄬𑄣𑄧 𑄃𑄪𑄉𑄮𑄣𑄴 𑄟𑄌𑄴𑄮𑅁 𑄖𑄬 𑄥𑄨𑄝𑄬𑄢𑄬 𑄛𑄬𑄘 𑄥𑄧𑄟𑄬𑄖𑄴 𑄃𑄉𑄪𑄚𑄮𑄖𑄴 𑄥𑄨𑄉𑄨 𑄈𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄇𑄋𑄬𑄣𑄧 𑄇𑄘𑄝𑄮 𑄛𑄨𑄎𑄮𑄢𑄮𑄘𑄨 𑄍𑄬𑄭𑄠𑄮 𑄇𑄪𑄢𑄴𑄝𑄮𑄖𑄴 𑄜𑄬𑄣𑄬𑄭
𑄘𑄨𑄣𑄮𑄉𑄰𑄱𑅁 𑄥𑄬𑄭 𑄍𑄬𑄭𑄠𑄮 𑄇𑄪𑄢𑄴𑄝𑄮𑄖𑄴𑄪𑄚𑄴 𑄃𑄪𑄘𑄨𑄣𑄮 𑄃𑄬𑄇𑄴𑄮 𑄝𑄬𑄣𑄴𑄉𑄪𑄣𑄮 𑄉𑄌𑄴𑅁 𑄘𑄨𑄚𑄬 𑄘𑄨𑄚𑄬 𑄝𑄬𑄣𑄴𑄉𑄪𑄣𑄮 𑄉𑄌𑄴𑄮 𑄘𑄋𑄧𑄢𑄴 𑄦𑄧𑄣𑄧𑅁 𑄃𑄬𑄇𑄴 𑄥𑄧𑄟𑄧𑄠𑄴 𑄝𑄬𑄣𑄴
𑄉𑄌𑄴𑄮 𑄘𑄋𑄧𑄢𑄴 𑄘𑄨𑄊𑄮𑄣𑄴 𑄦𑄰𑄱 𑄥𑄨𑄠𑄮𑄖𑄴 𑄜𑄪𑄣𑄴 𑄜𑄪𑄘𑄨𑄣𑄮𑄉𑄨𑅁 𑄟𑄳𑄦𑄖𑄴𑄧𑄢𑄴 𑄙𑄧𑄢𑄨𑄣𑄮 𑄝𑄚 𑄃𑄬𑄇𑄴𑄮 𑄝𑄬𑄣𑄴𑄉𑄪𑄣𑄮𑅁 𑄝𑄬𑄣𑄴𑄉𑄪𑄣𑄮𑄝𑄮 𑄛𑄊𑄨 𑄃𑄪𑄘𑄨𑄣𑄬 𑄇𑄪𑄟𑄢𑄴𑄘𑄨𑄛𑄬
𑄥𑄨𑄝𑄬 𑄛𑄢𑄨 𑄃𑄚𑄨 𑄡𑄧𑄖𑄴𑄧𑄖𑄴 𑄉𑄧𑄢𑄨 𑄥𑄨𑄙𑄬𑄚𑄧𑄢𑄴 𑄇𑄪𑄢𑄬 𑄃𑄬𑄇𑄴𑄇𑄚𑄴 𑄟𑄎𑄖𑄴 𑄥𑄧𑄟𑄴𑄝𑄧𑄢𑄨 𑄗𑄧𑄣𑄧𑄉𑄨𑅁</p>

<p>𑄇𑄪𑄘𑄪𑄟𑄮𑄢𑄴 𑄊𑄧𑄢𑄧𑄖𑄴 𑄝𑄬𑄢𑄬𑄝𑄢𑄴 𑄍𑄧𑄣𑄴 𑄙𑄧𑄢𑄨 𑄘𑄫𑄢𑄴 𑄝𑄟𑄧𑄖𑄴 𑄌𑄧𑄢𑄖𑄴 𑄡𑄬𑄭𑄠𑄬 𑄢𑄬𑄇𑄴𑄈𑄧𑄏𑄨𑅁 𑄞𑄣𑄧𑄇𑄴 𑄞𑄨𑄣𑄮𑄚𑄴 𑄙𑄧𑄢𑄨 𑄖𑄬 𑄊𑄧𑄢𑄧𑄖𑄴 𑄚𑄬𑄭𑅁
𑄇𑄧𑄟𑄧𑄣𑄬 𑄜𑄨𑄢𑄨𑄝𑄮 𑄈𑄧𑄝𑄧𑄢𑄴 𑄚𑄬𑄭𑅁 𑄃𑄨𑄚𑄴𑄘𑄨 𑄇𑄪𑄟𑄢𑄴𑄘𑄨𑄛𑄴 𑄡𑄬𑄘𑄨𑄚𑄳𑄠 𑄝𑄬𑄣𑄴𑄉𑄪𑄣𑄮𑄝𑄮 𑄍𑄨𑄚𑄨 𑄃𑄚𑄨 𑄥𑄧𑄟𑄧𑄢𑄨 𑄗𑄪𑄠𑄬𑄉𑄨, 𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨 𑄊𑄧𑄢𑄧𑄖𑄴
𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄣𑄇𑄴 𑄃𑄬𑄇𑄴𑄇𑄚𑄴 𑄊𑄧𑄘𑄧𑄚 𑄊𑄧𑄘 𑄙𑄧𑄢𑄨𑄣𑄮𑅁 𑄇𑄧𑄚𑄴𑄚 𑄎𑄚𑄨 𑄛𑄧𑄖𑄴𑄨 𑄢𑄬𑄘𑄮𑄖𑄴 𑄊𑄧𑄢𑄴 𑄘𑄮𑄢𑄴 𑄖𑄬𑄣𑄴𑄖𑄬𑄣𑄳𑄠 𑄉𑄧𑄢𑄨 𑄌𑄪𑄢𑄨 𑄘𑄬,
𑄛𑄨𑄣𑄬 𑄦𑄢𑄨𑄉𑄪𑄚𑄴 𑄘𑄮𑄣𑄬 𑄉𑄧𑄢𑄨 𑄟𑄎𑄨 𑄘𑄬, 𑄛𑄚𑄨 𑄇𑄪𑄟𑄴 𑄇𑄪𑄖𑄴𑄨 𑄞𑄧𑄢𑄧𑄚𑄴 𑄉𑄧𑄢𑄨 𑄞𑄧𑄢𑄨 𑄘𑄬, 𑄎𑄉 𑄎𑄨𑄚𑄨𑄍𑄴 𑄎𑄉𑄖𑄴 𑄥𑄧𑄟𑄧𑄢𑄨 𑄘𑄬, 𑄗𑄣𑄧𑄖𑄴
𑄃𑄬𑄇𑄴𑄎𑄧𑄚𑄧𑄢𑄴 𑄃𑄧𑄎𑄧𑄚𑄴 𑄞𑄖𑄴 𑄝𑄢𑄨 𑄗𑄰𑄱 𑄘𑄬, 𑄃 𑄇𑄪𑄟𑄢𑄴𑄘𑄨𑄛𑄮𑄢𑄴 𑄙𑄪𑄘𑄨 𑄛𑄬𑄎𑄮𑄖𑄴 𑄛𑄚𑄧 𑄛𑄨𑄇𑄴 𑄝𑄏𑄬𑄭 𑄘𑄬𑅁 𑄃𑄬𑄇𑄴𑄘𑄨𑄚𑄴, 𑄘𑄨 𑄘𑄨𑄚𑄴, 𑄖𑄨𑄚𑄴𑄘𑄨𑄚𑄴
𑄡𑄘𑄬 𑄃𑄬𑄇𑄴𑄘𑄨𑄚𑄴 𑄇𑄪𑄟𑄢𑄴𑄘𑄨𑄛𑄴 𑄢𑄬𑄘𑄮𑄖𑄴 𑄌𑄪𑄉𑄨 𑄘𑄨𑄝𑄢𑄴 𑄟𑄧𑄚𑄴𑄎𑄪𑄇𑄴 𑄉𑄧𑄢𑄨𑄣𑄮𑅁 𑄖𑄬 𑄥𑄬 𑄢𑄬𑄘𑄮𑄖𑄴 𑄊𑄪𑄟𑄮 𑄍𑄧𑄣𑄴 𑄘𑄨𑄚𑄬𑄭 𑄝𑄨𑄌𑄴𑄮𑄚𑄧𑄖𑄴 𑄃𑄧𑄣𑄧𑄢𑄴 𑄉𑄧𑄢𑄨
𑄛𑄧𑄢𑄨 𑄢𑄧𑄣𑄧𑅁 𑄢𑄬𑄘𑄮 𑄥𑄧𑄟𑄴𑄞𑄉𑄧𑄖𑄴 𑄝𑄬𑄉𑄬 𑄊𑄪𑄟𑄬 𑄃𑄧𑄣𑄧𑄢𑄴 𑄦𑄧𑄣𑄬 𑄖𑄬 𑄘𑄬𑄊𑄬𑄘𑄬, 𑄥𑄨𑄙𑄬𑄚𑄧 𑄇𑄪𑄢𑄬 𑄟𑄎 𑄃𑄪𑄉𑄪𑄢𑄬 𑄗𑄰𑄱𑄠𑄬 𑄝𑄬𑄣𑄴𑄉𑄪𑄣𑄮𑄝𑄮𑄖𑄴𑄪𑄚𑄴 𑄥𑄧𑄘𑄧𑄇𑄴
𑄍𑄨𑄘𑄨 𑄛𑄧𑄢𑄬𑄢𑄴, 𑄛𑄮𑄖𑄴𑄛𑄮𑄖𑄳𑄠 𑄥𑄧𑄘𑄧𑄇𑄴𑅁 𑄥𑄧𑄘𑄧𑄉𑄬 𑄉𑄮𑄘 𑄊𑄧𑄢𑄚𑄴 𑄛𑄧𑄦𑄴𑄢𑄴 𑄦𑄰𑄱 𑄃𑄪𑄗𑄳𑄠𑅁𑄪 𑄟𑄢𑄴𑄘𑄨𑄛𑄴 𑄘𑄬𑄊𑄧𑄁 𑄚𑄧 𑄘𑄬𑄊𑄧𑄁 𑄉𑄧𑄢𑄨 𑄌𑄬𑄭 𑄢𑄧𑄣𑄧𑅁 𑄖𑄬
𑄘𑄬𑄊𑄬𑄘𑄬—𑄃𑄬𑄇𑄴 𑄥𑄧𑄟𑄧𑄠𑄴 𑄝𑄬𑄣𑄴𑄉𑄪𑄣𑄮𑄝𑄮 𑄜𑄘𑄨𑄚𑄬𑄭 𑄚𑄳𑄦𑄨𑄉𑄨𑄣𑄴𑄮 𑄘𑄮𑄣𑄴 𑄃𑄬𑄇𑄴𑄮 𑄛𑄧𑄢𑄨 𑄥𑄚𑄳𑄠 𑄟𑄨𑄣𑄬𑅁 𑄃𑄉𑄧𑄢𑄴 𑄉𑄪𑄚𑄴𑄍𑄧𑄇𑄪𑄟𑄢𑄨𑄖𑄴𑄪𑄚𑄴 𑄝𑄬𑄌𑄴 𑄘𑄮𑄣𑄴𑅁
𑄟𑄨𑄣𑄬𑄝𑄮 𑄝𑄬𑄣𑄴𑄉𑄪𑄣𑄮𑄞𑄮𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨 𑄟𑄧𑄖𑄴𑄧𑄚𑄴 𑄊𑄧𑄢𑄚𑄴 𑄘𑄮𑄣𑄬𑄭 𑄉𑄧𑄢𑄨 𑄌𑄪𑄢𑄨𑄣𑄮, 𑄛𑄨𑄣𑄬 𑄦𑄢𑄨 𑄇𑄎𑄬𑄣𑄧, 𑄞𑄖𑄴 𑄖𑄮𑄚𑄴 𑄢𑄚𑄨𑄣𑄮, 𑄖𑄬 𑄚𑄨𑄎𑄬 𑄞𑄖𑄴
𑄈𑄬𑄣𑄧, 𑄃𑄬𑄇𑄴𑄮 𑄗𑄣𑄧𑄖𑄴 𑄃𑄬𑄇𑄴𑄎𑄧𑄚𑄧𑄢𑄴 𑄃𑄧𑄎𑄧𑄚𑄴 𑄞𑄖𑄴 𑄝𑄢𑄨 𑄗𑄰𑄱 𑄘𑄨𑄣𑄮, 𑄇𑄪𑄟𑄴 𑄇𑄪𑄖𑄴𑄨𑄖𑄴 𑄛𑄚𑄨 𑄞𑄧𑄢𑄨𑄣𑄮, 𑄇𑄣𑄨 𑄛𑄨𑄣𑄬𑄉𑄪𑄚𑄴 𑄘𑄮𑄣𑄬𑄭 𑄟𑄎𑄨 𑄗𑄧𑄣𑄧
𑄃 𑄎𑄬𑄢𑄬𑄘𑄨 𑄝𑄬𑄇𑄴 𑄇𑄟𑄴 𑄜𑄪𑄢𑄬𑄣𑄬 𑄖𑄢𑄴 𑄈𑄘𑄨 𑄛𑄬𑄎𑄮𑄖𑄴 𑄝𑄚𑄳𑄠 𑄃𑄬𑄇𑄴𑄮 𑄛𑄚𑄧 𑄉𑄪𑄣𑄪𑄉𑄮𑄖𑄴𑄪𑄚𑄴 𑄃𑄬𑄇𑄴 𑄈𑄨𑄣𑄨𑄇𑄴 𑄛𑄚𑄴 𑄈𑄬𑄭 𑄃𑄬𑄖𑄴𑄪𑄇𑄴 𑄛𑄚𑄧 𑄛𑄨𑄇𑄴
𑄇𑄪𑄟𑄢𑄴𑄘𑄨𑄛𑄮𑄢𑄴 𑄙𑄪𑄘𑄨 𑄛𑄬𑄎𑄮𑄖𑄴 𑄝𑄏𑄬𑄭 𑄘𑄨𑄣𑄮𑅁 𑄥𑄬𑄝𑄬𑄘𑄬𑄚𑄴 𑄛𑄧𑄦𑄴𑄢𑄴 𑄜𑄪𑄘𑄨 𑄃𑄪𑄖𑄴𑄗𑄬 𑄃𑄪𑄖𑄴𑄗𑄬 𑄃𑄪𑄣𑄴𑄮𑄜𑄨𑄢𑄨 𑄝𑄬𑄣𑄴𑄉𑄪𑄣𑄮𑄝𑄮𑄖𑄴 𑄥𑄮𑄟𑄬𑄣𑄧𑄉𑄰𑄱𑅁 𑄇𑄪𑄟𑄢𑄴𑄘𑄨𑄛𑄴
𑄝𑄬𑄇𑄴 𑄘𑄬𑄚𑄬𑄭 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄖𑄬 𑄞𑄝𑄨𑄣𑄮—𑄃𑄨𑄝𑄬 𑄘𑄬𑄝𑄧 𑄟𑄨𑄣𑄬 𑄚 𑄛𑄧𑄢𑄨 𑄟𑄨𑄣𑄬? 𑄚 𑄖𑄢𑄴 𑄥𑄬𑄭 𑄃𑄉𑄧𑄢𑄴 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨? 𑄖𑄬 𑄟𑄧𑄚𑄬
𑄟𑄧𑄚𑄬 𑄒𑄨𑄇𑄴 𑄉𑄧𑄢𑄨𑄣𑄮—𑄘𑄬𑄝𑄧 𑄟𑄨𑄣𑄬 𑄝 𑄛𑄧𑄢𑄨𑄟𑄨𑄣𑄬 𑄡𑄬𑄭 𑄦𑄮𑄇𑄴, 𑄃𑄬𑄌𑄳𑄠 𑄖𑄢𑄬 𑄙𑄧𑄢𑄨 𑄢𑄊𑄬𑄝𑄧𑄭 𑄢𑄊𑄬𑄝𑄧𑅁 𑄃 𑄛𑄪𑄎𑄮𑄢𑄴 𑄉𑄧𑄢𑄨𑄝𑄮 𑄖𑄬 𑄇𑄧𑄚𑄴𑄚𑅁
𑄇𑄨𑄖𑄳𑄠𑄠𑄴 𑄝 𑄖𑄬 𑄃𑄨𑄠𑄚𑄨 𑄉𑄧𑄢𑄬? 𑄥𑄬𑄘𑄨𑄚𑄳𑄠 𑄢𑄬𑄘𑄮𑄖𑄴 𑄖𑄬 𑄃𑄉𑄧 𑄥𑄚𑄳𑄠 𑄉𑄧𑄢𑄨 𑄊𑄪𑄟𑄮 𑄍𑄧𑄣𑄴 𑄘𑄨 𑄛𑄧𑄢𑄨 𑄢𑄧𑄣𑄧𑅁 𑄃𑄧𑄇𑄴𑄖𑄧 𑄟𑄧𑄎𑄨𑄟𑄴
𑄝𑄬𑄣𑄴𑄉𑄪𑄣𑄮𑄝𑄮𑄖𑄴𑄪𑄚𑄴 𑄥𑄬𑄭 𑄟𑄨𑄣𑄬𑄝𑄮 𑄥𑄧𑄘𑄧𑄇𑄴 𑄍𑄨𑄘𑄨𑄚𑄬𑄭 𑄚𑄳𑄦𑄨𑄉𑄨𑄣𑄨𑄣𑄮𑅁 𑄃𑄬𑄇𑄴𑄇𑄚𑄧𑄢𑄴 𑄎𑄬𑄢𑄬 𑄃𑄬𑄇𑄴𑄇𑄚𑄴 𑄇𑄟𑄴 𑄉𑄧𑄢𑄨 𑄜𑄪𑄢𑄬𑄭 𑄡𑄧𑄇𑄬𑄴𑄚𑄴 𑄖𑄬 𑄛𑄚𑄴 𑄈𑄨𑄣𑄨𑄇𑄴𑄮
𑄈𑄬𑄭 𑄛𑄚𑄧 𑄛𑄨𑄇𑄴 𑄇𑄪𑄟𑄢𑄴𑄘𑄨𑄛𑄮𑄢𑄴 𑄙𑄪𑄘𑄨 𑄛𑄬𑄎𑄮𑄖𑄴 𑄝𑄏𑄬𑄭 𑄘𑄨𑄝𑄖𑄳𑄠𑄠𑄴 𑄉𑄬𑄣𑄧, 𑄃𑄬𑄟𑄬𑄚𑄴 𑄥𑄧𑄟𑄧𑄠𑄴 𑄇𑄪𑄟𑄢𑄴𑄘𑄨𑄛𑄴 𑄝𑄨𑄌𑄴𑄮𑄚𑄧𑄖𑄴𑄪𑄚𑄴 𑄖𑄊𑄧𑄖𑄴 𑄉𑄧𑄢𑄨 𑄃𑄪𑄘𑄨𑄚𑄬𑄭
𑄟𑄨𑄣𑄬𑄝𑄮𑄢𑄴 𑄛𑄨𑄚𑄮𑄚𑄧 𑄛𑄬𑄌𑄴𑄮𑄖𑄴 𑄙𑄧𑄢𑄨𑄣𑄮𑅁 𑄟𑄨𑄣𑄬𑄝𑄮 𑄖𑄧𑄢𑄖𑄋𑄧𑄢𑄨 𑄇𑄧𑄠𑄴𑄘𑄬—𑄇𑄪𑄟𑄢𑄴 𑄇𑄪𑄟𑄢𑄴, 𑄣𑄬𑄎𑄧𑄖𑄴 𑄚𑄧 𑄙𑄧𑄢𑄨 𑄛𑄬𑄎𑄧𑄖𑄴 𑄙𑄧𑄢𑄴𑅁 𑄇𑄪𑄟𑄢𑄴𑄘𑄨𑄛𑄴
𑄛𑄨𑄚𑄮𑄚𑄧 𑄛𑄬𑄌𑄴𑄮 𑄍𑄢𑄨𑄚𑄬𑄭 𑄡𑄬𑄭 𑄈𑄘𑄨 𑄛𑄬𑄌𑄴𑄮𑄖𑄴 𑄙𑄧𑄢𑄨𑄣𑄮, 𑄟𑄨𑄣𑄬𑄝𑄮 𑄈𑄘𑄨𑄠𑄚𑄴 𑄈𑄪𑄉𑄬𑄚𑄬𑄭 𑄙𑄝 𑄙𑄝 𑄡𑄬𑄭 𑄝𑄬𑄣𑄴𑄉𑄪𑄣𑄮𑄝𑄮𑄖𑄴 𑄥𑄮𑄟𑄬𑄣𑄧𑄉𑄰𑄱𑅁 𑄥𑄬𑄘𑄨𑄚𑄳𑄠
𑄇𑄪𑄟𑄢𑄴𑄘𑄨𑄛𑄴 𑄙𑄧𑄢𑄨 𑄛𑄬𑄭𑄚𑄬-𑄃𑄮 𑄟𑄨𑄣𑄬𑄝𑄮𑄢𑄬 𑄦𑄢𑄬𑄣𑄧𑅁 𑄎𑄬𑄢𑄧𑄢𑄴 𑄘𑄨𑄚𑄴 𑄃𑄮 𑄇𑄪𑄟𑄢𑄴𑄘𑄨𑄛𑄬 𑄊𑄪𑄟𑄮 𑄍𑄧𑄣𑄴 𑄙𑄮𑄢𑄨 𑄝𑄌𑄴𑄍𑄬𑄭 𑄗𑄬𑄣𑄧𑅁 𑄃𑄬𑄌𑄳𑄠 𑄡𑄧𑄇𑄬𑄴𑄚𑄴 𑄖𑄬
𑄟𑄨𑄣𑄬𑄝𑄮𑄢𑄬 𑄙𑄧𑄢𑄨𑄣𑄮, 𑄟𑄨𑄣𑄬𑄝𑄮 𑄇𑄧𑄠𑄴𑄘𑄬—𑄇𑄪𑄟𑄮𑄢𑄴 𑄣𑄬𑄎𑄧𑄖𑄴 𑄚𑄧 𑄙𑄧𑄢𑄨 𑄛𑄬𑄎𑄮𑄖𑄴 𑄙𑄧𑄢𑄴𑅁 𑄃𑄬𑄌𑄳𑄠 𑄇𑄪𑄟𑄢𑄴 𑄘𑄨𑄛𑄴 𑄥𑄨𑄠𑄚𑄴 𑄚𑄧 𑄟𑄚𑄨𑄣𑄮𑅁 𑄖𑄬
𑄛𑄨𑄚𑄮𑄚𑄚𑄴 𑄙𑄧𑄢𑄨 𑄢𑄧𑄣𑄧𑅁 𑄃 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄖𑄭𑄪 𑄇𑄧𑄚𑄴𑄚? 𑄟𑄧𑄢𑄬 𑄞𑄋𑄨 𑄇𑄧𑅁 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨 𑄝𑄬𑄇𑄴 𑄞𑄋𑄨 𑄇𑄧𑄣𑄧𑅁 𑄥𑄬𑄭 𑄖𑄢𑄪𑄟𑄚𑄧𑄖𑄴
𑄢𑄬𑄇𑄴𑄈𑄧𑄏𑄨𑄣𑄰𑄱 𑄇𑄨𑄋𑄨𑄢𑄨 𑄘𑄬𑄊 𑄦𑄧𑄣𑄧, 𑄥𑄬 𑄎𑄬𑄢𑄬 𑄇𑄨 𑄦𑄧𑄣𑄧, 𑄝𑄬𑄇𑄴𑅁 𑄝𑄬𑄇𑄴 𑄥𑄪𑄚𑄨𑄚𑄬𑄭 𑄇𑄪𑄟𑄢𑄴 𑄘𑄨𑄛𑄴 𑄇𑄧𑄣𑄧, 𑄃𑄪𑄌𑄨𑄖𑄴 𑄥𑄨𑄇𑄴𑄈𑄬 𑄘𑄨𑄟𑄴𑅁 𑄖𑄬
𑄉𑄪𑄚𑄴𑄍𑄧 𑄇𑄪𑄟𑄮𑄢𑄨𑄢𑄬 𑄛𑄮𑄣𑄴𑄣𑄬𑄭 𑄢𑄉𑄬𑄣𑄧𑅁 𑄖 𑄘𑄨𑄃𑄬𑄇𑄴𑄘𑄨𑄚𑄴 𑄎𑄬𑄢𑄬 𑄢𑄬𑄇𑄴𑄈𑄧𑄏𑄨 𑄌𑄧𑄢𑄖𑄴𑄪𑄚𑄴 𑄜𑄨𑄢𑄨 𑄃𑄬𑄣𑄬𑄉𑄰𑄱 𑄇𑄪𑄟𑄢𑄴 𑄘𑄨𑄛𑄴 𑄖𑄢𑄬 𑄃𑄧𑄎𑄚𑄴𑄘𑄖𑄴
𑄃𑄇𑄳𑄢𑄧𑄟𑄧𑄚𑄴 𑄉𑄧𑄢𑄨 𑄇𑄝𑄨 𑄜𑄬𑄣𑄬𑄣𑄧𑅁 𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨 𑄉𑄪𑄚𑄴𑄍𑄧 𑄇𑄪𑄟𑄮𑄢𑄨 𑄃 𑄇𑄪𑄟𑄢𑄴𑄘𑄨𑄛𑄴 𑄘𑄨𑄎𑄧𑄚𑄬 𑄥𑄪𑄊𑄬 𑄥𑄚𑄴𑄘𑄨𑄠𑄬 𑄥𑄧𑄁𑄥𑄢𑄴 𑄉𑄧𑄢
𑄙𑄧𑄢𑄨𑄣𑄇𑄴𑅁♦</p>

<h2>𑄘𑄬𑄝𑄝𑄮 𑄃𑄬𑄙𑄧𑄇𑄴 𑄃𑄧𑄎𑄧𑄣𑄧𑄖𑄴 𑄇𑄨𑄠?</h2>

<p>𑄝𑄬𑄉𑄨𑄘𑄮 𑄛𑄪𑄢𑄮𑄚𑄨 𑄘𑄨𑄚𑄮𑄢𑄴 𑄇𑄧𑄙𑅁 𑄥𑄬𑄇𑄬𑄴𑄚𑄬 𑄞𑄨𑄣𑄬 𑄘𑄬𑄝𑄝𑄮 𑄃𑄬𑄣𑄧 𑄛𑄨𑄖𑄴𑄗𑄨𑄟𑄨𑄢𑄴 𑄇𑄠𑄴𑄇𑄨𑅁 𑄃𑄬𑄖𑄴𑄪𑄇𑄴 𑄃𑄧𑄎𑄧𑄣𑄴 𑄎𑄉𑄖𑄴𑄪𑄚𑄴 𑄦𑄖𑄴 𑄝𑄝𑄬𑄣𑄬
𑄣𑄉𑄧𑄖𑄴 𑄛𑄠𑄴𑅁 𑄥𑄨𑄠𑄬𑄚𑄬 𑄘𑄬𑄝𑄝𑄮 𑄃𑄧𑄚𑄴𑄥𑄪𑄢𑄴 𑄏𑄧𑄢𑄴 𑄘𑄨𑄘𑄮𑅁 𑄟𑄳𑄦𑄖𑄴𑄧𑄢𑄴 𑄥𑄬𑄭 𑄦𑄘𑄧 𑄇𑄪𑄢𑄮𑄢𑄴 𑄘𑄬𑄝𑄝𑄮 𑄃𑄬𑄇𑄴𑄘𑄨𑄚𑄴 𑄃𑄝𑄙 𑄉𑄧𑄢𑄨 𑄃𑄬𑄊𑄟𑄢𑄴 𑄉𑄧𑄢𑄨
𑄉𑄪𑄎𑄪𑄢𑄨 𑄉𑄪𑄎𑄪𑄢𑄨 𑄥𑄖𑄴𑄘𑄨𑄚𑄴 𑄥𑄖𑄴 𑄢𑄬𑄖𑄴 𑄥𑄧𑄁 𑄃𑄬𑄟𑄬𑄚𑄴 𑄃𑄧𑄎𑄧𑄣𑄧𑄖𑄴 𑄃𑄪𑄘𑄨𑄣𑄮𑄉𑄰𑄱 𑄡𑄬, 𑄇𑄧𑄚𑄧 𑄟𑄚𑄪𑄏𑄮𑄢𑄴 𑄥𑄬𑄘𑄟𑄴 𑄚𑄬𑄭 𑄖𑄢𑄬 𑄣𑄉𑄧𑄖𑄴 𑄛𑄠𑄴𑅁
𑄘𑄬𑄝𑄝𑄮 𑄇𑄨𑄖𑄳𑄠𑄠𑄴 𑄃𑄪𑄘𑄨𑄣𑄮𑄉𑄰𑄱 𑄃𑄬𑄖𑄴𑄧𑄟𑄚𑄴 𑄃𑄧𑄎𑄧𑄣𑄧𑄖𑄴? 𑄃𑄬 𑄛𑄧𑄭𑄘𑄳𑄠𑄚𑄬 𑄝𑄪𑄢𑄮 𑄝𑄪𑄢𑄨𑄠𑄬 𑄃𑄬𑄇𑄴𑄇𑄚𑄴 𑄘𑄮𑄣𑄴 𑄛𑄧𑄌𑄴𑄍𑄧𑄚𑄴 𑄇𑄧𑄚𑄴𑅁 𑄛𑄧𑄌𑄴𑄍𑄧𑄚𑄚𑄴 𑄦𑄧𑄣𑄧𑄘𑄬
𑄃𑄬𑄙𑄮𑄇𑄳𑄠 : 𑄃𑄬𑄇𑄴 𑄉𑄨𑄢𑄨𑄖𑄴𑄗𑄨 𑄊𑄧𑄢𑄧 𑄝𑄮𑅁 𑄖𑄬 𑄃𑄬𑄣𑄧 𑄃𑄧𑄟𑄧𑄇𑄧𑄘𑄧 𑄃𑄣𑄴𑄥𑄨 𑄃 𑄈𑄧𑄖𑄴𑄖𑄣𑄴𑅁 𑄃𑄬𑄖𑄴𑄪𑄇𑄴 𑄃𑄧𑄚𑄧𑄖𑄨𑄖𑄳𑄠 𑄦𑄧𑄣𑄬 𑄖𑄢𑄴 𑄇𑄪𑄖𑄳𑄠𑄢𑄨
𑄃𑄪𑄘𑄬𑅁 𑄉𑄳𑄠𑄣𑄴 𑄘𑄬 𑄃 𑄏𑄧𑄚𑄴𑄏𑄧𑄚𑄠𑄴𑅁 𑄖𑄬 𑄝𑄚 𑄈𑄠𑄴 𑄘𑄠𑄴 𑄃 𑄉𑄮𑄘 𑄘𑄨𑄚𑄴𑄮 𑄛𑄪𑄁 𑄛𑄪𑄁 𑄊𑄪𑄟𑄴 𑄡𑄠𑄴𑅁 𑄥𑄨𑄠𑄬𑄚𑄧𑄖𑄳𑄠𑄠𑄴 𑄇𑄨𑄃𑄮𑄎𑄧𑄚𑄬 𑄃𑄬𑄖𑄴𑄪𑄇𑄴
𑄇𑄧𑄝𑄢𑄴 𑄌𑄬𑄣𑄬 𑄖𑄬 𑄈𑄧𑄘 𑄎𑄧𑄉𑄢𑄴 𑄛𑄢𑄨 𑄇𑄰𑄱 𑄃𑄪𑄘𑄬—𑄦𑄉𑄮𑄌𑄴 𑄉𑄧𑄢𑄨 𑄟𑄭𑄪 𑄛𑄧𑄢𑄨 𑄗𑄁𑄉𑄬 𑄚𑄨? 𑄟𑄧𑄧𑄢𑄴 𑄡𑄬 𑄇𑄧𑄙𑄧𑄇𑄴 𑄃𑄧𑄥𑄪𑄈𑄴, 𑄛𑄬𑄑𑄴𑄛𑄨𑄨𑄢𑄬, 𑄟𑄙
𑄛𑄨𑄢𑄬, 𑄖𑄪𑄟𑄨 𑄈𑄧𑄝𑄧𑄢𑄴 𑄛𑄧 𑄚𑄨? 𑄃𑄬 𑄝𑄝𑄧𑄖𑄳𑄠 𑄃𑄢𑄧 𑄇𑄧𑄙𑄧𑄇𑄴 𑄛𑄨𑄢𑄬 𑄇𑄧𑄙 𑄥𑄪𑄚𑄬𑄭𑄘𑄬, 𑄥𑄨𑄠𑄚𑄴 𑄇𑄧𑄝𑄢𑄴 𑄚𑄧𑄠𑄴𑅁 𑄖𑄢𑄴 𑄃𑄬 𑄈𑄧𑄖𑄴𑄖𑄣𑄴
𑄥𑄧𑄧𑄞𑄝𑄧𑄖𑄳𑄠𑄠𑄴 𑄛𑄢𑄴𑄖𑄬 𑄞𑄉𑄬 𑄖𑄢𑄬 𑄝𑄬𑄊𑄬 𑄎𑄮𑄣𑄬𑄘𑄇𑄴 𑄚𑄧 𑄌𑄚𑄴𑅁</p>

<p>𑄝𑄮𑄝𑄮𑄢𑄴 𑄃𑄬𑄟𑄬𑄚𑄴 𑄦𑄝𑄣𑄴 𑄘𑄬𑄭 𑄃𑄬𑄇𑄴𑄘𑄨𑄚𑄴 𑄖 𑄥𑄪𑄢𑄨𑄝𑄮 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄈𑄘𑄬𑄣𑄧𑅁 𑄖 𑄥𑄪𑄢𑄨𑄝𑄮 𑄥𑄬𑄘𑄨𑄚𑄳𑄠 𑄎𑄪𑄟𑄮𑄢𑄴 𑄇𑄟𑄧𑄖𑄴 𑄡𑄬𑄝𑄢𑄴
𑄃𑄉𑄬 𑄖𑄢𑄬 𑄃𑄬𑄇𑄴 𑄘𑄨𑄋𑄨𑄢 𑄞𑄨𑄎𑄬 𑄙𑄚𑄴 𑄘𑄬𑄊𑄬𑄭 𑄘𑄨 𑄇𑄧𑄣𑄧, 𑄝𑄮𑄝𑄮! 𑄃𑄬𑄌𑄳𑄠 𑄃𑄬 𑄙𑄚𑄪𑄚𑄴 𑄢𑄮𑄘𑄮𑄖𑄴 𑄥𑄪𑄉𑄬𑄌𑄴𑅁 𑄙𑄚𑄪𑄚𑄴 𑄥𑄪𑄉𑄮𑄚 𑄚𑄧𑄦𑄧𑄣𑄬
𑄝𑄬𑄣𑄳𑄠 𑄛𑄬𑄘𑄧𑄖𑄴 𑄞𑄖𑄴 𑄥𑄮𑄟𑄬𑄘𑄧 𑄚𑄧𑄠𑄴𑅁 𑄝𑄮𑄝𑄮 𑄖 𑄥𑄪𑄢𑄨𑄢𑄴 𑄇𑄧𑄙 𑄒𑄬𑄣𑄨 𑄚𑄧 𑄛𑄢𑄨 𑄃𑄣𑄴𑄥𑄨𑄢𑄴 𑄟𑄙 𑄈𑄬𑄭 𑄣𑄢𑄳𑄦𑄬 𑄣𑄢𑄳𑄦𑄬 𑄟𑄙 𑄣𑄢𑄬𑄭 𑄃𑄨𑄀
𑄛𑄪𑄢𑄬𑄣𑄧𑅁</p>

<p>𑄝𑄬𑄇𑄴𑄪𑄚𑄴 𑄝𑄉𑄧𑄢𑄴 𑄇𑄟𑄧𑄖𑄴 𑄉𑄬𑄣𑄬𑄉𑄰𑄱 𑄝𑄮𑄝𑄮 𑄖 𑄥𑄪𑄢𑄨 𑄇𑄧𑄙 𑄟𑄧𑄎𑄨𑄟𑄴 𑄊𑄧𑄢𑄧𑄢𑄴 𑄌𑄚𑄖𑄴𑄪𑄚𑄴 𑄙𑄚𑄪𑄚𑄴 𑄃𑄨𑄎𑄮𑄢𑄧𑄖𑄴 𑄖𑄮𑄣𑄰𑄱 𑄝𑄨𑄏𑄬𑄭 𑄟𑄬𑄣𑄨 𑄘𑄨𑄣𑄧𑄉𑄰𑄱𑅁
𑄟𑄳𑄦𑄖𑄴𑄧𑄢𑄴 𑄃𑄊𑄌𑄴𑄌𑄚𑄴 𑄟𑄘𑄨𑄢𑄴 𑄝𑄬𑄉𑄨𑄘𑄮 𑄇𑄠𑄴𑄇𑄨 𑄦𑄧𑄚𑄢𑄴 𑄜𑄧𑄣𑄬 𑄈𑄇𑄬𑄴 𑄈𑄇𑄬𑄴 𑄏𑄧𑄢𑄴 𑄘𑄬𑅁 𑄥𑄨𑄠𑄬𑄚𑄬 𑄝𑄮𑄝𑄮 𑄛𑄧𑄢𑄨𑄣𑄮 𑄃𑄉𑄖𑄳𑄠 𑄛𑄬𑄎𑄣𑄧𑄖𑄴𑅁
𑄏𑄧𑄢𑄴 𑄃𑄚𑄨𑄣𑄬 𑄙𑄚𑄪𑄚𑄴 𑄞𑄧𑄢𑄠𑄴, 𑄃 𑄏𑄧𑄢𑄴 𑄗𑄬𑄉𑄬𑄣𑄬 𑄙𑄚𑄪𑄚𑄴 𑄃𑄨𑄎𑄮𑄢𑄧𑄖𑄴 𑄚𑄳𑄦𑄨𑄉𑄨𑄣𑄠𑄴𑅁 </p>

<p>𑄝𑄢𑄴 𑄝𑄢𑄴 𑄙𑄚𑄪𑄚𑄴 𑄞𑄧𑄢𑄘𑄬 𑄃 𑄚𑄳𑄦𑄨𑄉𑄨𑄣𑄘𑄬 𑄝𑄮𑄝𑄮 𑄎𑄚𑄬 𑄦𑄧𑄠𑄴 𑄚𑄧𑄠𑄴𑅁 𑄘𑄬𑄝𑄝𑄮 𑄇𑄨𑄖𑄳𑄠𑄠𑄴 𑄎𑄚𑄨 𑄥𑄬𑄘𑄨𑄚𑄳𑄠 𑄃𑄬𑄙𑄧𑄇𑄴 𑄈𑄬𑄖𑄴
𑄉𑄧𑄢𑄬𑄢𑄴𑅁 𑄃𑄣𑄴𑄥𑄮𑄚𑄨𑄢𑄬 𑄙𑄪𑄟𑄬𑄝𑄖𑄳𑄠𑄠𑄴 𑄚𑄨 𑄇𑄧𑄚𑄧? 𑄃𑄨𑄚𑄴𑄘𑄨 𑄝𑄬𑄌𑄢𑄨 𑄝𑄮𑄝𑄮 𑄃𑄎𑄬𑄢𑄴 𑄇𑄧𑄙𑄬 𑄚𑄧 𑄛𑄢𑄴𑅁 𑄇𑄧𑄙𑄧𑄇𑄴 𑄙𑄚𑄪𑄚𑄴 𑄚𑄳𑄦𑄨𑄉𑄨𑄣𑄬𑄝𑄧 𑄃
𑄥𑄧𑄟𑄴𑄝𑄧𑄢𑄨𑄝𑄮𑅁 𑄃𑄬𑄇𑄴𑄥𑄧𑄟𑄧𑄠𑄴 𑄝𑄮𑄝𑄮𑄖𑄴𑄪𑄚𑄴 𑄃𑄪𑄘𑄨𑄣𑄮 𑄃𑄧𑄟𑄧𑄇𑄧𑄘𑄧 𑄇𑄪𑄖𑄳𑄠𑄢𑄨𑅁 𑄇𑄪𑄖𑄳𑄠𑄢𑄨 𑄃𑄪𑄘𑄨 𑄖𑄬 𑄇𑄨 𑄉𑄧𑄢𑄨𑄣𑄮—𑄘𑄬𑄝𑄝𑄮𑄢𑄬 𑄉𑄳𑄠𑄣𑄴 𑄘𑄬𑄘𑄬 𑄘𑄬𑄘𑄬
𑄘𑄨𑄣𑄮 𑄥𑄮𑄢𑄮𑄚𑄴𑄘𑄧𑄢𑄝𑄮𑄣𑄰𑄱 𑄇𑄧𑄠𑄬𑄇𑄴 𑄝𑄢𑄨𑅁 𑄥𑄮𑄢𑄮𑄚𑄴𑄘𑄧𑄢 𑄝𑄢𑄨 𑄈𑄬𑄭 𑄃𑄪𑄘𑄨𑄣𑄮 𑄘𑄬𑄝𑄝𑄮𑄖𑄴𑄪𑄚𑄴 𑄃𑄧𑄟𑄧𑄇𑄧𑄘𑄧 𑄢𑄉𑄴𑅁 𑄢𑄉𑄴 𑄚𑄧 𑄃𑄪𑄘𑄨𑄝𑄮 𑄇𑄨𑄖𑄳𑄠𑄠𑄴? 𑄡𑄬𑄭
𑄥𑄬𑄭 𑄝𑄢𑄨 𑄘𑄧 𑄚𑄧𑄠𑄴, 𑄥𑄮𑄢𑄮𑄚𑄴𑄘𑄧𑄢 𑄝𑄢𑄨! 𑄥𑄮𑄢𑄮𑄚𑄴𑄘𑄧𑄢 𑄦𑄧𑄣𑄧𑄘𑄬 𑄝𑄬𑄉𑄧𑄖𑄴𑄪𑄚𑄴 𑄃𑄧𑄥𑄨𑄎𑄨 𑄇𑄨𑄚𑄬𑄭 𑄞𑄪𑄘𑄬-𑄃𑄮 𑄓𑄧𑄢𑄚𑄴𑅁 𑄥𑄮𑄢𑄮𑄚𑄴𑄘𑄧𑄢 𑄘𑄬𑄣𑄬 𑄞𑄪𑄘𑄬
𑄥𑄖𑄴 𑄝𑄌𑄴 𑄜𑄢𑄧𑄇𑄴 𑄉𑄧𑄢𑄨 𑄡𑄚𑄴𑅁 𑄥𑄨𑄠𑄬𑄚𑄬 𑄘𑄬𑄝𑄝𑄮 𑄇𑄨 𑄉𑄧𑄢𑄨𑄣𑄮—𑄥𑄖𑄴 𑄘𑄨𑄚𑄴 𑄥𑄖𑄴 𑄢𑄬𑄖𑄴 𑄉𑄪𑄎𑄪𑄢𑄨 𑄉𑄪𑄎𑄪𑄢𑄨 𑄃𑄉𑄖𑄳𑄠 𑄏𑄧𑄢𑄴 𑄘𑄬𑄘𑄬 𑄘𑄬𑄘𑄬
𑄘𑄬𑄝𑄛𑄬𑄢𑄇𑄴 𑄉𑄧𑄢𑄨 𑄉𑄧𑄢𑄨 𑄃𑄪𑄘𑄨𑄣𑄮𑄉𑄰𑄱 𑄃𑄧𑄎𑄧𑄣𑄧𑄖𑄴𑄪𑄚𑄴 𑄃𑄧𑄎𑄧𑄣𑄧𑄖𑄴𑅁 𑄥𑄨𑄠𑄚𑄴 𑄃𑄬𑄟𑄬𑄚𑄴, 𑄇𑄢𑄧 𑄝𑄝𑄧𑄢𑄴 𑄥𑄙𑄳𑄠𑄧 𑄚𑄬𑄭 𑄖 𑄥𑄨𑄙𑄪 𑄣𑄪𑄋𑄨𑄝𑄢𑄴𑄣𑄰𑄱,
𑄙𑄧𑄢𑄨𑄝𑄢𑄴𑄣𑄰𑄱𑅁 𑄝𑄪𑄢𑄮 𑄝𑄪𑄢𑄨𑄠𑄬 𑄇𑄧𑄚𑄴—𑄥𑄨𑄠𑄬𑄚𑄬 𑄘𑄬𑄝𑄝𑄮 𑄃𑄨𑄇𑄴𑄨𑄚𑄬 𑄃𑄊𑄬𑄉𑄰𑄱 𑄃𑄬𑄙𑄧𑄇𑄴 𑄃𑄧𑄎𑄧𑄣𑄧𑄖𑄴𑅁 𑄇𑄧𑄚𑄧𑄘𑄨𑄚𑄴 𑄖𑄢𑄬 𑄃𑄢𑄴 𑄣𑄉𑄧𑄖𑄴 𑄛𑄬𑄝𑄢𑄴
𑄚𑄧𑄠𑄴𑅁♦</p>

<h2>𑄌𑄚𑄚𑄧𑄢𑄴 𑄃𑄋𑄧𑄍𑄳𑄠-𑄛𑄪𑄚𑄴𑄨𑄟 𑄦𑄧𑄠𑄴 𑄇𑄨𑄖𑄳𑄠𑄠𑄴?</h2>

<p>𑄌𑄚𑄴 𑄃 𑄝𑄬𑄣𑄴 𑄖𑄢 𑄘𑄨 𑄞𑄬𑄭𑅁 𑄌𑄚𑄚𑄴 𑄘𑄋𑄧𑄢𑄴, 𑄝𑄬𑄣𑄚𑄴 𑄌𑄨𑄉𑄮𑄚𑄴𑅁 𑄃𑄬𑄇𑄴 𑄥𑄧𑄟𑄧𑄠𑄴 𑄖𑄢 𑄘𑄳𑄠𑄧𑄎𑄧𑄚𑄬 𑄃𑄬𑄣𑄇𑄴 𑄥𑄧𑄁 𑄥𑄧𑄁 𑄘𑄧𑄇𑄴
𑄥𑄧𑄘𑄧𑄉𑄧𑄢𑄴 𑄃𑄧𑄙𑄨𑄇𑄢𑄨𑅁 𑄖𑄢𑄢𑄴 𑄝𑄛𑄴 𑄦𑄧𑄣𑄧𑄘𑄬 𑄉𑄮𑄎𑄬𑄚𑄴𑅁 𑄖𑄬 𑄘𑄨𑄝𑄬 𑄛𑄮𑄢𑄬 𑄛𑄣 𑄛𑄣 𑄉𑄧𑄢𑄨 𑄃𑄧𑄚𑄴𑄥𑄪𑄢𑄴 𑄛𑄨𑄖𑄴𑄗𑄨𑄟𑄨𑄉𑄚𑄧𑄖𑄴 𑄛𑄧𑄦𑄴𑄢𑄴 𑄍𑄨𑄘𑄨
𑄘𑄨𑄝𑄬𑄖𑄳𑄠𑄠𑄴 𑄘𑄠𑄨𑄖𑄴𑄧 𑄘𑄳𑄠𑅁 𑄥𑄨𑄠𑄬𑄚𑄬 𑄥𑄬 𑄣𑄧𑄇𑄬𑄴𑄚𑄴 𑄚𑄧 𑄃𑄬𑄣𑄧 𑄢𑄬𑄖𑄴, 𑄚𑄧 𑄃𑄬𑄣𑄧 𑄘𑄨𑄚𑄴𑅁 𑄘𑄨 𑄞𑄬𑄭 𑄉𑄘 𑄛𑄧𑄣𑄴𑄣 𑄉𑄧𑄢𑄨 𑄛𑄨𑄖𑄴𑄗𑄨𑄟𑄨𑄉𑄚𑄧𑄢𑄬
𑄥𑄧𑄘𑄧𑄇𑄴 𑄍𑄨𑄘𑄨 𑄘𑄮𑄚𑄴𑅁 𑄟𑄚𑄪𑄏𑄮𑄢𑄴 𑄌𑄮𑄊𑄮𑄖𑄴 𑄊𑄪𑄟𑄴 𑄞𑄨𑄣𑄨 𑄇𑄨𑄌𑄴𑄪 𑄚𑄧 𑄃𑄬𑄣𑄧𑅁 𑄃𑄧𑄚𑄴𑄥𑄪𑄢𑄴 𑄖𑄢 𑄎𑄉𑄨 𑄗𑄚𑄴𑅁</p>

<p>𑄥𑄬 𑄥𑄧𑄟𑄧𑄠𑄧𑄖𑄴 𑄛𑄨𑄖𑄴𑄗𑄨𑄟𑄨𑄖𑄴 𑄚𑄧𑄢𑄧𑄥𑄨𑄁 𑄚𑄋𑄬 𑄃𑄬𑄇𑄴𑄎𑄧𑄚𑄴 𑄖𑄧𑄎𑄨𑄟𑄴 𑄉𑄪𑄚𑄴𑄟𑄧𑄚𑄴𑄘𑄧𑄢𑄴 𑄎𑄚𑄨𑄠𑄬 𑄝𑄰𑄱𑄘𑄳𑄠𑄧 𑄃𑄬𑄣𑄧𑅁 𑄖𑄬 𑄃𑄬𑄇𑄴𑄝𑄢𑄴 𑄃𑄧𑄊𑄪𑄢𑄴
𑄖𑄢𑄪𑄟𑄮𑄖𑄴 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄝𑄧𑄎𑄴 𑄙𑄢𑄧𑄚𑄴 𑄣𑄪𑄘𑄨 𑄚𑄋𑄧𑄢𑄴 𑄃𑄬𑄇𑄴𑄇𑄚𑄴 𑄘𑄢𑄪 𑄖𑄮𑄉𑄬𑄭 𑄥𑄪𑄇𑄴 𑄛𑄬𑄭𑄠𑄬𑅁 𑄡𑄨𑄠𑄚𑄴𑄘𑄰𑄱 𑄟𑄧𑄢 𑄟𑄚𑄳𑄠𑄧𑄢𑄬 𑄎𑄨𑄠𑄬𑄭 𑄖𑄪𑄣𑄨
𑄛𑄢 𑄡𑄠𑄴𑅁 𑄇𑄬𑄠𑄬𑄖𑄴 𑄃𑄬𑄇𑄴 𑄈𑄬𑄛𑄴 𑄣𑄉𑄬𑄣𑄬 𑄦𑄧𑄠𑄴, 𑄥𑄖𑄴𑄘𑄨𑄚𑄳𑄠 𑄟𑄧𑄢-𑄃𑄮 𑄎𑄨𑄠𑄬𑄭 𑄃𑄪𑄘𑄬𑅁 𑄚𑄧𑄢𑄧𑄥𑄨𑄁 𑄘𑄢𑄪𑄉𑄚𑄴 𑄛𑄬𑄚𑄬𑄭 𑄃𑄧𑄟𑄧𑄇𑄧𑄘𑄧 𑄃𑄪𑄌𑄴𑄍𑄮
𑄦𑄧𑄣𑄧𑅁 𑄖𑄬 𑄞𑄝𑄨𑄣𑄮—𑄃𑄬𑄝𑄢𑄧𑄖𑄴 𑄟𑄚𑄪𑄏𑄮𑄢𑄴 𑄟𑄧𑄢𑄧𑄚𑄚𑄴 𑄎𑄧𑄠𑄴 𑄉𑄧𑄢 𑄡𑄬𑄝𑄧𑅁 𑄃𑄬 𑄘𑄢𑄪𑄉𑄚𑄴𑄘𑄰𑄱 𑄛𑄨𑄖𑄴𑄗𑄨𑄟𑄨𑄢𑄴 𑄟𑄚𑄪𑄌𑄴 𑄦𑄧𑄘𑄁𑄥𑄨𑄇𑄴 𑄟𑄧𑄢𑄴𑄖𑄇𑄴
𑄚𑄧𑄠𑄴𑅁 𑄖𑄬 𑄃𑄪𑄌𑄴𑄍𑄮𑄛𑄪𑄌𑄴𑄍𑄰𑄱 𑄘𑄢𑄪𑄉𑄚𑄴 𑄣𑄧𑄉𑄬 𑄉𑄧𑄢𑄨 𑄃𑄚𑄨 𑄊𑄧𑄢𑄧𑄢𑄴 𑄟𑄪𑄣𑄴 𑄗𑄪𑄚𑄨𑄝𑄮𑄢𑄴 𑄥𑄧𑄧𑄟𑄢𑄬 𑄟𑄧𑄚𑄴𑄘𑄧𑄢𑄴 𑄘𑄨𑄚𑄬𑄭 𑄝𑄧𑄚𑄴 𑄉𑄧𑄢𑄨 𑄗𑄧𑄣𑄧𑄉𑄨𑅁</p>

<p>𑄃𑄨𑄚𑄴𑄘𑄨 𑄌𑄚𑄚𑄬 𑄥𑄬 𑄃𑄧𑄇𑄴𑄖𑄧𑄖𑄴 𑄃𑄉𑄏𑄧𑄖𑄴𑄪𑄚𑄴 𑄛𑄨𑄖𑄴𑄗𑄨𑄟𑄨𑄉𑄚𑄧𑄢𑄬 𑄥𑄧𑄘𑄧𑄇𑄴 𑄍𑄨𑄘𑄨 𑄘𑄬𑄢𑄴𑅁 𑄖𑄬 𑄚𑄧𑄢𑄧𑄥𑄨𑄋𑄮𑄢𑄴 𑄘𑄢𑄪 𑄖𑄮𑄉𑄬𑄭 𑄛𑄚 𑄃
𑄘𑄢𑄪𑄉𑄚𑄴 𑄥𑄧𑄟𑄧𑄢𑄨 𑄗𑄧𑄚, 𑄃𑄨𑄠𑄬𑄚𑄨 𑄝𑄬𑄇𑄴 𑄘𑄬𑄣𑄧𑅁 𑄖𑄬 𑄞𑄝𑄨𑄣𑄮—𑄚𑄧𑄢𑄧𑄥𑄨𑄋𑄮𑄢𑄴 𑄃𑄬 𑄘𑄢𑄪𑄉𑄚𑄧𑄢𑄴 𑄉𑄪𑄚𑄬 𑄛𑄨𑄖𑄴𑄗𑄨𑄟𑄨𑄖𑄴 𑄃𑄢𑄴 𑄘𑄧 𑄟𑄚𑄪𑄏𑄴
𑄟𑄧𑄢𑄴𑄖𑄇𑄴 𑄚𑄧𑄠𑄴𑅁 𑄥𑄨𑄠𑄚𑄴 𑄦𑄧𑄣𑄬 𑄉𑄮𑄎𑄬𑄚𑄧𑄢𑄴 𑄥𑄨𑄢𑄨𑄖𑄴𑄨 𑄣𑄟𑄳𑄦 𑄘𑄧 𑄗𑄟𑄨 𑄡𑄬𑄝𑄧𑄉𑄰𑄱𑅁 𑄡𑄨𑄉𑄪𑄚𑄴 𑄎𑄧𑄚𑄴𑄟𑄬𑄝𑄇𑄴 𑄥𑄨𑄉𑄪𑄚𑄴 𑄚𑄧 𑄟𑄧𑄢𑄨𑄣𑄬 𑄛𑄨𑄖𑄴𑄗𑄨𑄟𑄨𑄖𑄴
𑄟𑄚𑄪𑄏𑄬 𑄞𑄧𑄢𑄨 𑄡𑄬𑄝𑄇𑄴𑅁 𑄉𑄮𑄎𑄬𑄚𑄧𑄢𑄴 𑄃𑄪𑄘𑄨𑄌𑄳𑄠 𑄟𑄚𑄪𑄏𑄮𑄢𑄴 𑄙𑄢𑄌𑄴 𑄇𑄧𑄟𑄨 𑄡𑄬𑄝𑄧, 𑄝𑄨𑄌𑄴𑄍𑄬𑄌𑄴 𑄇𑄧𑄟𑄨 𑄡𑄬𑄝𑄧𑅁 𑄃𑄨𑄠𑄚𑄴 𑄘𑄧 𑄦𑄰𑄱 𑄚𑄧 𑄛𑄢𑄬𑅁
𑄥𑄨𑄠𑄬𑄚𑄬 𑄖𑄬 𑄞𑄝𑄨𑄣𑄮—𑄚𑄧𑄢𑄧𑄥𑄨𑄋𑄮 𑄘𑄢𑄪𑄉𑄚𑄴 𑄌𑄪𑄢𑄴 𑄉𑄧𑄢𑄨 𑄃𑄚 𑄛𑄧𑄢𑄨𑄝𑄮𑄉𑄰𑄱𑅁 𑄖𑄬 𑄘𑄢𑄪𑄉𑄚𑄴 𑄌𑄪𑄢𑄴 𑄉𑄧𑄢𑄨𑄝𑄢𑄴 𑄞𑄧 𑄖𑄮𑄉 𑄙𑄧𑄢𑄨𑄣𑄮𑅁</p>

<p>𑄞𑄧 𑄖𑄮𑄉𑄘𑄬 𑄖𑄮𑄉𑄘𑄬 𑄃𑄉𑄏𑄧𑄖𑄴𑄪𑄚𑄴 𑄌𑄚𑄚𑄬 𑄘𑄬𑄣𑄧 𑄚𑄧𑄢𑄧𑄥𑄨𑄁 𑄊𑄧𑄢𑄧𑄖𑄴 𑄚𑄬𑄭𑅁 𑄏𑄢𑄧𑄖𑄴 𑄃𑄢𑄧 𑄘𑄢𑄪 𑄖𑄮𑄉 𑄡𑄬𑄭𑄠𑄬𑅁 𑄖𑄬 𑄘𑄬𑄣𑄧 𑄃𑄨𑄇𑄴𑄨𑄚𑄬𑄭
𑄘𑄢𑄪𑄉𑄚𑄴 𑄌𑄪𑄢𑄴 𑄉𑄧𑄢𑄨 𑄃𑄚𑄨𑄝𑄢𑄴 𑄃𑄧𑄇𑄴𑄖𑄧𑅁 𑄡𑄬𑄟𑄬𑄚𑄴 𑄞𑄝𑄧𑄚 𑄥𑄬𑄟𑄬𑄚𑄴 𑄇𑄟𑄴𑅁 𑄖𑄬 𑄌𑄪𑄝𑄬 𑄌𑄪𑄝𑄬 𑄚𑄧𑄢𑄧𑄥𑄨𑄋𑄮 𑄊𑄧𑄢𑄧𑄖𑄴 𑄣𑄪𑄋𑄨𑄣𑄮𑄉𑄨𑅁 𑄥𑄬
𑄃𑄧𑄇𑄴𑄖𑄧𑄖𑄴 𑄊𑄧𑄢𑄧𑄢𑄴 𑄃𑄪𑄙𑄮𑄚𑄧𑄖𑄴 𑄚𑄧𑄢𑄧𑄥𑄨𑄋𑄧𑄢𑄴 𑄏𑄨𑄝𑄮 𑄙𑄨𑄋𑄨𑄥𑄣𑄧𑄖𑄴 𑄖𑄪𑄌𑄴 𑄛𑄧𑄎𑄬𑄢𑄴𑅁 𑄌𑄚𑄚𑄬 𑄌𑄪𑄝𑄬 𑄌𑄪𑄝𑄬 𑄚𑄧𑄢𑄧𑄥𑄨𑄋𑄮𑄢𑄴 𑄊𑄧𑄢𑄧𑄖𑄴 𑄥𑄮𑄟𑄬𑄣𑄧𑄉𑄰𑄱𑅁
𑄟𑄳𑄦𑄖𑄴𑄧𑄢𑄴 𑄊𑄧𑄢𑄚𑄧𑄢𑄴 𑄟𑄪𑄣𑄴 𑄗𑄪𑄚𑄨𑄖𑄴𑄪𑄚𑄴 𑄘𑄢𑄪𑄉𑄚𑄴 𑄜𑄢𑄧𑄇𑄴 𑄉𑄧𑄢𑄨 𑄚𑄧 𑄛𑄢𑄨𑄣𑄮𑅁 𑄝𑄬𑄉𑄨𑄘𑄮 𑄌𑄬𑄢𑄬𑄌𑄴𑄗 𑄉𑄧𑄢𑄨𑄚𑄬𑄭 𑄖𑄬 𑄘𑄢𑄪𑄉𑄚𑄴 𑄈𑄪𑄉𑄬𑄭 𑄚𑄨𑄝𑄢𑄴
𑄌𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄚𑄧𑄢𑄧𑄥𑄨𑄋𑄮𑄢𑄴 𑄟𑄧𑄚𑄴𑄘𑄧𑄢𑄧𑄢𑄴 𑄖𑄬𑄎𑄬 𑄗𑄪𑄚𑄨𑄖𑄴𑄪𑄚𑄴 𑄘𑄢𑄪𑄉𑄚𑄴 𑄈𑄪𑄣𑄨 𑄚𑄧 𑄛𑄢𑄨𑄣𑄮, 𑄥𑄬𑄝𑄬𑄘𑄬𑄚𑄴 𑄇𑄪𑄖𑄳𑄠𑄢𑄨 𑄃𑄪𑄘𑄨 𑄉𑄮𑄘 𑄊𑄧𑄢𑄚𑄴
𑄊𑄧𑄢𑄧𑄞𑄨𑄘𑄬 𑄥𑄧𑄟𑄬𑄖𑄴 𑄃𑄪𑄉𑄪𑄢𑄬𑄭 𑄖𑄪𑄣𑄨 𑄥𑄨𑄠𑄚𑄴 𑄝𑄪𑄉𑄨𑄚𑄬𑄭 𑄉𑄬𑄣𑄧𑄉𑄰𑄱𑅁</p>

<p>𑄥𑄬 𑄃𑄧𑄇𑄴𑄖𑄧𑄖𑄴 𑄊𑄧𑄢𑄧𑄢𑄴 𑄃𑄪𑄙𑄮𑄚𑄧𑄖𑄴 𑄃𑄬𑄇𑄴𑄮 𑄝𑄧𑄑𑄴𑄉𑄏𑄧𑄢𑄴 𑄍𑄝𑄖𑄴 𑄚𑄧𑄢𑄧𑄥𑄨𑄋𑄮𑄢𑄴 𑄏𑄨𑄝𑄮 𑄙𑄨𑄋𑄨𑄥𑄣𑄧𑄖𑄴 𑄝𑄢 𑄛𑄧𑄎𑄬𑄢𑄴𑅁 𑄖 𑄇𑄪𑄢𑄬 𑄇𑄣
𑄇𑄪𑄉𑄪𑄢𑄴𑄝𑄮 𑄖𑄪𑄌𑄴 𑄈𑄢𑄴𑅁 𑄌𑄚𑄚𑄬 𑄃𑄪𑄙𑄮𑄚𑄴 𑄥𑄧𑄟𑄬𑄖𑄴 𑄊𑄧𑄢𑄚𑄴 𑄃𑄉𑄏𑄧𑄖𑄴 𑄖𑄪𑄣𑄨 𑄚𑄬𑄎𑄚𑄢𑄴 𑄜𑄧𑄣𑄬 𑄖𑄢-𑄃𑄮 𑄉𑄬𑄣𑄇𑄴𑄇𑄰𑄱 𑄣𑄧𑄉𑄬 𑄉𑄧𑄢𑄨𑅁 𑄃𑄨𑄋𑄨𑄢𑄨
𑄖 𑄝𑄛𑄴 𑄉𑄮𑄎𑄬𑄚𑄧𑄢𑄴 𑄥𑄨𑄢𑄨𑄖𑄴𑄨 𑄦𑄝𑄣𑄴 𑄗𑄨𑄘𑄮 𑄢𑄊𑄚𑄢𑄴 𑄃𑄪𑄘𑄨𑄌𑄳𑄠 𑄌𑄚𑄚𑄬 𑄘𑄢𑄪𑄉𑄚𑄴 𑄌𑄪𑄢𑄴 𑄉𑄧𑄢𑄨 𑄚𑄨𑄣𑄮𑅁 𑄛𑄨𑄖𑄴𑄗𑄨𑄟𑄨𑄢𑄴 𑄟𑄚𑄪𑄌𑄴𑄪𑄚𑄬 𑄟𑄧𑄢𑄧𑄚𑄴
𑄎𑄧𑄠𑄨𑄨𑄉𑄚𑄧 𑄟𑄪𑄣𑄴 𑄘𑄢𑄪𑄉𑄚𑄧𑄖𑄴𑄪𑄚𑄴 𑄌𑄨𑄢𑄧𑄘𑄨𑄚𑄧𑄖𑄳𑄠𑄠𑄴 𑄝𑄧𑄐𑄴𑄌𑄨𑄖𑄴 𑄢𑄰𑄱 𑄉𑄬𑄣𑄇𑄴𑅁</p>

<p>𑄃𑄨𑄚𑄴𑄘𑄨 𑄚𑄧𑄢𑄧𑄥𑄨𑄁 𑄜𑄨𑄢𑄨 𑄃𑄬𑄚𑄬𑄭 𑄌𑄠𑄨𑄘𑄬 𑄖 𑄊𑄧𑄢𑄚𑄧𑄢𑄴 𑄟𑄎𑄢-𑄃𑄮 𑄚𑄬𑄭𑅁 𑄖 𑄟𑄪𑄣𑄴 𑄊𑄧𑄢𑄚𑄴 𑄟𑄘𑄨 𑄈𑄪𑄟𑄴𑄝𑄪𑄇𑄴 𑄉𑄧𑄢𑄨 𑄃𑄪𑄉𑄪𑄢𑄬𑄭 𑄚𑄬𑄎𑄚𑄢𑄴
𑄜𑄧𑄣𑄬 𑄖 𑄏𑄨𑄝𑄮-𑄃𑄮 𑄚𑄬𑄭, 𑄦𑄣𑄨𑄟𑄮 𑄇𑄣 𑄇𑄪𑄉𑄪𑄢𑄴𑄝𑄮-𑄃𑄮 𑄚𑄬𑄭𑅁 𑄚𑄧𑄢𑄧𑄥𑄨𑄁 𑄛𑄧𑄖𑄴𑄗𑄧𑄟𑄴 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄎𑄬𑄢𑄬𑄚𑄴𑄘𑄨 𑄖𑄬 𑄙𑄳𑄠𑄚𑄴 𑄉𑄧𑄢𑄨 𑄟𑄬𑄖𑄴
𑄛𑄬𑄣𑄧 𑄡𑄬, 𑄌𑄚𑄚𑄬 𑄝𑄧𑄎𑄴𑄙𑄢𑄧𑄚𑄴 𑄣𑄪𑄘𑄨𑄠𑄚𑄴 𑄌𑄪𑄢𑄴 𑄉𑄧𑄢𑄨𑄝𑄖𑄳𑄠𑄠𑄴 𑄃𑄬𑄭 𑄥𑄨𑄠𑄚𑄴 𑄊𑄧𑄢𑄧𑄢𑄴 𑄗𑄪𑄚𑄨𑄝𑄮𑄖𑄴𑄪𑄚𑄴 𑄜𑄢𑄧𑄇𑄴 𑄉𑄧𑄢𑄨 𑄚𑄨 𑄚𑄧 𑄛𑄢𑄨 𑄉𑄮𑄘
𑄊𑄧𑄢𑄚𑄴 𑄈𑄪𑄟𑄴𑄝𑄪𑄇𑄴 𑄉𑄧𑄢𑄨 𑄃𑄪𑄉𑄪𑄢𑄬𑄭 𑄣𑄰𑄱 𑄡𑄬𑄠𑄬𑄉𑄰𑄱𑅁 𑄥𑄬 𑄥𑄧𑄟𑄢𑄬 𑄖 𑄏𑄨𑄝𑄮 𑄃 𑄇𑄪𑄉𑄪𑄢𑄴𑄝𑄮-𑄃𑄮 𑄡𑄬𑄠𑄮𑄚𑄴𑄘𑄰𑄱𑅁 𑄝𑄬𑄇𑄴 𑄟𑄬𑄖𑄴 𑄛𑄬𑄭 𑄚𑄧𑄢𑄧𑄥𑄨𑄋𑄮𑄢𑄴
𑄃𑄉𑄖𑄳𑄠 𑄃𑄧𑄎𑄧𑄁𑄌𑄧𑄁 𑄢𑄉𑄴 𑄃𑄪𑄘𑄨𑄣𑄮𑅁 𑄃𑄧𑄟𑄧𑄇𑄧𑄘𑄧 𑄢𑄉𑄬 𑄖 𑄘𑄨𑄌𑄮𑄊𑄮𑄖𑄴𑄪𑄚𑄴 𑄃𑄉𑄪𑄚𑄴 𑄚𑄳𑄦𑄨𑄉𑄨𑄣𑄬𑄢𑄴 𑄡𑄬𑄚𑄴𑅁 𑄖𑄬 𑄥𑄬𑄝𑄬𑄘𑄬𑄚𑄴 𑄟𑄧𑄚𑄴𑄘𑄧𑄢𑄴 𑄎𑄧𑄝𑄨 𑄎𑄧𑄝𑄨
𑄌𑄚𑄚𑄧𑄢𑄬 𑄘𑄨𑄣𑄮 𑄃𑄧𑄞𑄨𑄥𑄛𑄴𑅁 𑄥𑄬𑄭 𑄃𑄧𑄞𑄨𑄥𑄛𑄧𑄢𑄴 𑄜𑄧𑄣𑄬 𑄌𑄚𑄚𑄧𑄢𑄴 𑄖𑄧 𑄉𑄬𑄣𑄧 𑄇𑄧𑄟𑄨𑅁 𑄝𑄬𑄣𑄧 𑄥𑄧𑄘𑄧𑄇𑄴 𑄃𑄪𑄖𑄳𑄠 𑄇𑄨𑄠𑄬𑄖𑄴 𑄛𑄧𑄢𑄨𑄣𑄬 𑄖𑄧 𑄜𑄪𑄘𑄨 𑄡𑄬𑄚𑄴
𑄇𑄬𑄠𑄬 𑄛𑄮𑄢𑄠𑄴, 𑄌𑄚𑄧𑄢𑄴 𑄥𑄧𑄘𑄧𑄉𑄬 𑄃𑄢𑄴 𑄚𑄧 𑄛𑄮𑄢𑄠𑄴𑅁 𑄝𑄧𑄢𑄧𑄁 𑄌𑄚𑄧𑄢𑄴 𑄥𑄧𑄘𑄧𑄇𑄴 𑄣𑄉𑄬𑄘𑄬 𑄥𑄪𑄚𑄴𑄎𑄪𑄇𑄴 𑄟𑄈𑄳𑄠𑅁</p>

<p>𑄃𑄉𑄖𑄳𑄠 𑄖𑄪𑄢𑄴𑄝𑄧𑄣 𑄃𑄧𑄞𑄨𑄥𑄛𑄧𑄢𑄴 𑄜𑄧𑄣𑄬 𑄌𑄚𑄚𑄧𑄢𑄴 𑄘𑄪𑄌𑄴𑄟𑄈𑄳𑄠 𑄥𑄌𑄴𑄖𑄨 𑄦𑄧𑄣𑄬-𑄃𑄮 𑄝𑄪𑄌𑄳𑄠 𑄚𑄧𑄢𑄧𑄥𑄨𑄁 𑄃𑄢𑄴 𑄜𑄨𑄢𑄨 𑄚𑄧 𑄛𑄬𑄣𑄧 𑄖 𑄏𑄨𑄝𑄮
𑄃 𑄖 𑄇𑄣 𑄇𑄪𑄉𑄪𑄢𑄴𑄝𑄮𑅁 𑄟𑄚𑄬𑄭𑄠𑄬 𑄚𑄧 𑄛𑄬𑄣𑄇𑄴 𑄌𑄨𑄢𑄧𑄘𑄨𑄚𑄧𑄖𑄳𑄠𑄠𑄴 𑄥𑄬𑄭 𑄃𑄧𑄟𑄧𑄢𑄧𑄖𑄴𑄧𑄢𑄴 𑄘𑄢𑄪𑄉𑄚𑄴𑅁 𑄚𑄧𑄢𑄧𑄥𑄨𑄋𑄮𑄢𑄴 𑄏𑄨𑄝𑄮 𑄃 𑄇𑄣 𑄇𑄪𑄉𑄪𑄢𑄴𑄝𑄮
𑄌𑄨𑄢𑄧 𑄘𑄨𑄚𑄧𑄖𑄳𑄠𑄠𑄴 𑄗𑄬𑄭 𑄉𑄬𑄣𑄇𑄴 𑄌𑄚𑄚𑄧𑄢𑄴 𑄝𑄪𑄉𑄮𑄖𑄴𑅁 𑄛𑄨𑄖𑄴𑄗𑄨𑄟𑄨𑄖𑄴 𑄖𑄢𑄢𑄴 𑄃𑄢𑄴 𑄜𑄨𑄢𑄚 𑄚𑄧 𑄦𑄧𑄣𑄧𑅁 𑄥𑄨𑄨𑄠𑄬𑄚𑄬 𑄝𑄪𑄢𑄮𑄝𑄪𑄢𑄨𑄠𑄬 𑄃𑄬𑄏𑄧 𑄖𑄢𑄢𑄴
𑄚𑄘𑄨𑄚𑄴 𑄛𑄪𑄘𑄨𑄚𑄮𑄢𑄬 𑄌𑄚𑄚𑄧𑄢𑄴 𑄇𑄨𑄖𑄳𑄠 𑄃𑄋𑄪𑄣𑄴 𑄘𑄬𑄊𑄬𑄭 𑄘𑄨 𑄇𑄧𑄚𑄴—𑄃𑄭𑄪𑄠𑄮𑄝𑄮 𑄢𑄨𑄚𑄨 𑄌𑄧, 𑄌𑄚𑄚𑄧𑄢𑄴 𑄝𑄪𑄉𑄮𑄖𑄴 𑄃𑄬𑄏𑄧 𑄚𑄧𑄢𑄧𑄥𑄨𑄋𑄮𑄢𑄴 𑄏𑄨𑄝𑄮 𑄘𑄬𑄊
𑄡𑄠𑄴, 𑄘𑄬𑄊 𑄡𑄠𑄴 𑄇𑄣 𑄇𑄪𑄉𑄪𑄢𑄴𑄝𑄮 𑄃 𑄏𑄪𑄝𑄪𑄢𑄴 𑄝𑄧𑄑𑄴𑄉𑄌𑄴𑄮𑅁 𑄥𑄨𑄙𑄪 𑄝𑄧𑄎𑄴𑄙𑄢𑄧𑄚𑄴 𑄘𑄢𑄪𑄉𑄚𑄴 𑄃𑄊𑄬 𑄇𑄨𑄚𑄬𑄭 𑄖𑄢 𑄚𑄧 𑄟𑄧𑄢𑄧𑄚𑄴, 𑄝𑄎𑄨
𑄃𑄊𑄧𑄚𑄴 𑄌𑄨𑄢𑄧𑄘𑄨𑄚𑄴𑅁 𑄖𑄢 𑄃𑄢𑄧 𑄇𑄧𑄚𑄴—𑄌𑄚𑄚𑄧𑄢𑄴 𑄃𑄋𑄧𑄍𑄳𑄠 𑄛𑄪𑄚𑄴𑄨𑄟 𑄇𑄨𑄖𑄳𑄠𑄠𑄴 𑄦𑄧𑄠𑄴 𑄈𑄧𑄝𑄧𑄢𑄴 𑄛𑄧? 𑄚𑄧𑄢𑄧𑄥𑄨𑄋𑄮𑄢𑄴 𑄇𑄣 𑄇𑄪𑄉𑄪𑄢𑄴𑄝𑄮𑄢𑄴
𑄡𑄬𑄇𑄬𑄴𑄚𑄬 𑄖 𑄉𑄨𑄢𑄮𑄍𑄴𑄮𑄢𑄬 𑄦𑄨𑄘𑄮𑄖𑄴 𑄃𑄪𑄘𑄬, 𑄥𑄬𑄇𑄬𑄴𑄚𑄬 𑄖𑄬 𑄌𑄚𑄚𑄧𑄢𑄬 𑄇𑄟𑄧𑄢𑄴 𑄘𑄬 𑄃𑄉𑄖𑄳𑄠 𑄉𑄧𑄢𑄨𑅁 𑄥𑄨𑄠𑄬𑄚𑄬 𑄇𑄪𑄉𑄪𑄢𑄮𑄢𑄴 𑄝𑄨𑄏𑄬 𑄌𑄚𑄚𑄬 𑄇𑄣
𑄦𑄧𑄠𑄴𑅁 𑄥𑄬 𑄣𑄧𑄇𑄬𑄴𑄚𑄴 𑄌𑄚𑄚𑄧𑄢𑄴 𑄦𑄧𑄠𑄴 𑄃𑄋𑄧𑄍𑄳𑄠𑅁 𑄃 𑄡𑄬𑄇𑄬𑄴𑄚𑄬 𑄌𑄚𑄚𑄧𑄢𑄴 𑄇𑄪𑄉𑄪𑄢𑄮𑄢𑄴 𑄝𑄨𑄌𑄴 𑄇𑄧𑄟𑄨 𑄡𑄬𑄭 𑄉𑄉𑄧𑄣𑄨𑄉𑄧𑄟𑄴 𑄦𑄧𑄠𑄴, 𑄥𑄬𑄇𑄬𑄴𑄚𑄬 𑄌𑄚𑄚𑄴
𑄦𑄧𑄠𑄴 𑄛𑄮𑄖𑄴𑄛𑄮𑄖𑄳𑄠𑅁 𑄌𑄚𑄚𑄧𑄢𑄴 𑄥𑄬𑄭 𑄛𑄮𑄖𑄴𑄛𑄮𑄖𑄳𑄠 𑄃𑄧𑄇𑄴𑄖𑄧𑄉𑄚𑄴 𑄦𑄧𑄣𑄧𑄘𑄬 𑄛𑄪𑄚𑄴𑄨𑄟𑅁 𑄖𑄢 𑄇𑄧𑄚𑄴—𑄃𑄟𑄨 𑄞𑄨𑄣𑄬 𑄃𑄉𑄬𑄘𑄨 𑄊𑄪𑄟𑄴 𑄚𑄧 𑄡𑄬𑄘𑄧𑄁𑅁
𑄟𑄳𑄦𑄖𑄴𑄧𑄢𑄴 𑄡𑄬𑄘𑄨𑄚𑄳𑄠 𑄌𑄚𑄚𑄬 𑄚𑄧𑄢𑄧𑄥𑄨𑄋𑄮𑄢𑄴 𑄝𑄧𑄎𑄴 𑄙𑄢𑄧𑄚𑄴 𑄣𑄪𑄘𑄨𑄠𑄚𑄴 𑄌𑄪𑄢𑄴 𑄉𑄧𑄢𑄨 𑄚𑄬𑄎𑄢𑄴, 𑄥𑄬𑄘𑄨𑄚𑄳𑄠 𑄛𑄨𑄖𑄴𑄗𑄨𑄟𑄨𑄢𑄴 𑄟𑄚𑄳𑄠 𑄇𑄨𑄃𑄮𑄎𑄧𑄚𑄬 𑄚𑄧
𑄘𑄬𑄊𑄧𑄚𑄴 𑄛𑄢 𑄌𑄚𑄚𑄬 𑄝𑄬𑄇𑄴 𑄟𑄚𑄪𑄏𑄮𑄢𑄴 𑄌𑄮𑄊𑄮𑄖𑄴 𑄊𑄪𑄟𑄴 𑄍𑄨𑄘𑄨 𑄘𑄳𑄠𑅁 𑄥𑄨𑄠𑄬𑄚𑄬 𑄥𑄨𑄖𑄴𑄪𑄚𑄴 𑄙𑄧𑄢𑄨 𑄢𑄬𑄖𑄴 𑄦𑄧𑄣𑄬 𑄟𑄚𑄪𑄌𑄴𑄪𑄚𑄮𑄢𑄴 𑄊𑄪𑄟𑄴 𑄃𑄬𑄏𑄬 𑄃
𑄖𑄢 𑄊𑄪𑄟𑄴 𑄡𑄚𑄴𑅁♦</p>

<h2>𑄢𑄚𑄴𑄎𑄪𑄚𑄨𑄢𑄴 𑄥𑄨𑄢𑄨𑄖𑄴𑄗𑄨 𑄦𑄧𑄣𑄧 𑄇𑄨𑄋𑄨𑄢𑄨?</h2>

<p>𑄝𑄧𑄏𑄧𑄟𑄴𑄧𑄖𑄴𑄨𑄢𑄴 𑄃𑄬𑄇𑄴𑄮 𑄉𑄧𑄢𑄨 𑄚𑄮𑄚𑄬𑄠𑄬 𑄏𑄨𑅁 𑄖 𑄚𑄋𑄚𑄴 𑄦𑄧𑄣𑄧𑄘𑄬 𑄉𑄧𑄋𑄨𑄟𑅁 𑄟𑄪𑄢𑄰𑄱 𑄇𑄧𑄣𑄧𑄉𑄬 𑄚𑄎𑄨 𑄝𑄬𑄢𑄠𑄴𑅁 𑄗𑄉𑄧𑄘𑄬 𑄗𑄉𑄧𑄘𑄬 𑄖𑄬 𑄘𑄋𑄧𑄢𑄴
𑄘𑄨𑄊𑄮𑄣𑄴 𑄦𑄮𑄣𑄴, 𑄉𑄝𑄪𑄢𑄴 𑄥𑄪𑄚𑄴𑄘𑄧𑄢𑄴 𑄦𑄮𑄣𑄴𑅁 𑄃𑄬𑄇𑄴𑄘𑄨𑄚𑄴 𑄃𑄉𑄏𑄧𑄢𑄴 𑄘𑄬𑄝𑄬𑄘 𑄘𑄬𑄝𑄢𑄎𑄧 𑄥𑄧𑄟𑄢𑄬 𑄃𑄝𑄙 𑄉𑄧𑄢𑄨 𑄘𑄬𑄊 𑄦𑄧𑄣𑄧 𑄖𑄢𑄴𑅁 𑄛𑄧𑄖𑄴𑄗𑄧𑄟𑄴
𑄘𑄬𑄊𑄖𑄴 𑄖𑄢𑄢𑄴 𑄇𑄮𑄌𑄴 𑄛𑄦𑄴𑄛𑄨 𑄦𑄮𑄣𑄴, 𑄟𑄧𑄚𑄴 𑄛𑄦𑄴𑄛𑄨 𑄦𑄮𑄣𑄴𑅁 𑄘𑄬𑄊𑄚 𑄎𑄬𑄢𑄬𑄖𑄴𑄪𑄚𑄴 𑄙𑄧𑄢𑄨 𑄖𑄢 𑄘𑄨𑄎𑄧𑄚𑄬 𑄃𑄬𑄉𑄧𑄖𑄴𑄧𑄢𑄴 𑄦𑄧𑄚𑄴 𑄌𑄪𑄝𑄬 𑄌𑄪𑄝𑄬,
𑄇𑄨𑄃𑄮𑄎𑄧𑄚𑄬 𑄈𑄧𑄝𑄧𑄢𑄴 𑄚𑄧-𑄛𑄬𑄭𑄠𑄬 𑄉𑄧𑄢𑄨𑅁</p>

<p>𑄃𑄨𑄚𑄴𑄘𑄨 𑄟 𑄝𑄧𑄎𑄧𑄟𑄴𑄧𑄖𑄴𑄨 𑄝𑄰𑄱𑄠𑄬𑄢𑄧𑄖𑄴𑄪𑄚𑄴 𑄥𑄪𑄚𑄨𑄣𑄮 𑄉𑄧𑄋𑄨𑄟 𑄃 𑄘𑄬𑄝𑄢𑄎𑄧𑄢𑄴 𑄇𑄮𑄌𑄴 𑄛𑄦𑄴𑄛𑄨𑄢𑄴 𑄇𑄧𑄙𑅁 𑄖𑄬 𑄟𑄧𑄚𑄬 𑄟𑄧𑄚𑄬 𑄎𑄟𑄬𑄭 𑄒𑄨𑄇𑄴 𑄉𑄧𑄢𑄨
𑄗𑄮𑄠𑄬 𑄘𑄧𑄎𑄳𑄠𑄉𑄚𑄧𑄢𑄬𑅁 𑄥𑄨𑄠𑄬𑄚𑄬 𑄖𑄬 𑄃𑄧𑄟𑄧𑄇𑄧𑄘𑄧 𑄏𑄘𑄨 𑄏𑄘𑄨 𑄈𑄧𑄝𑄧𑄢𑄴 𑄘𑄨𑄣𑄮 𑄘𑄧𑄎𑄳𑄠𑄢𑄬𑅁 𑄝𑄧𑄎𑄧𑄟𑄴𑄧𑄖𑄴𑄨 𑄖𑄢𑄬 𑄎𑄚𑄬𑄣𑄧, 𑄟𑄧 𑄏𑄨𑄝𑄮 𑄉𑄧𑄋𑄨𑄢𑄬
𑄖𑄧𑄘𑄳𑄠𑄠𑄴 𑄝𑄮 𑄘𑄨𑄟𑄴𑅁 𑄉𑄧𑄋𑄨𑄟𑄢𑄬 𑄘𑄬𑄭 𑄘𑄧𑄎𑄳𑄠𑄢𑄴 𑄃𑄮 𑄃𑄧𑄟𑄧𑄇𑄧𑄘𑄧 𑄟𑄧𑄚𑄧𑄖𑄴 𑄛𑄧𑄢𑄨𑄣𑄮𑅁 𑄖𑄬-𑄃𑄮 𑄃𑄬𑄇𑄴 𑄇𑄧𑄙𑄠𑄴 𑄢𑄎𑄨 𑄦𑄧𑄣𑄧𑅁 𑄥𑄨𑄠𑄬𑄚𑄬 𑄃𑄧𑄟𑄧𑄇𑄧𑄘𑄧
𑄏𑄘𑄨 𑄏𑄘𑄨 𑄟𑄬𑄣 𑄦𑄰𑄱 𑄉𑄬𑄣𑄧 𑄉𑄧𑄋𑄨𑄟𑄢𑄴 𑄥𑄧𑄟𑄢𑄬 𑄘𑄧𑄎𑄳𑄠𑄢𑄴𑅁</p>

<p>𑄃𑄨𑄚𑄴𑄘𑄨 𑄃𑄉𑄌𑄴 𑄘𑄬𑄝𑄬𑄘 𑄘𑄬𑄝𑄢𑄎𑄴 𑄟𑄧𑄚𑄧𑄘𑄴𑄪𑄊𑄬 𑄝𑄬𑄚𑄣𑄴 𑄦𑄧𑄣𑄧𑅁 𑄖𑄬 𑄃𑄢𑄴 𑄇𑄨 𑄉𑄧𑄢𑄨𑄝𑄮! 𑄖𑄬 𑄘𑄨𑄚𑄬 𑄢𑄬𑄘𑄬 𑄝𑄬𑄦𑄣𑄴 𑄉𑄧𑄢𑄨 𑄇𑄚𑄨𑄣𑄮𑅁
𑄖𑄢𑄴 𑄌𑄮𑄊𑄮 𑄛𑄚𑄨 𑄏𑄧𑄢𑄴𑄜𑄪𑄘𑄮 𑄥𑄚𑄴 𑄉𑄧𑄢𑄨 𑄛𑄧𑄢𑄨𑄣𑄮𑄉𑄨 𑄛𑄨𑄖𑄴𑄗𑄨𑄟𑄨𑄖𑄴𑅁 𑄘𑄬𑄝𑄢𑄎𑄧𑄢𑄴 𑄥𑄬𑄭 𑄇𑄚𑄚 𑄦𑄧𑄣𑄧 𑄏𑄧𑄢𑄴 𑄘𑄬𑄚𑅁 𑄘𑄬𑄝𑄢𑄎𑄬 𑄇𑄚𑄧𑄘𑄬
𑄇𑄚𑄧𑄘𑄬 𑄛𑄨𑄖𑄴𑄗𑄨𑄟𑄨 𑄟𑄪𑄈𑄳𑄠 𑄟𑄬𑄦𑄳𑄣 𑄘𑄨𑄣𑄮 𑄃𑄉𑄪𑄚𑄴 𑄣𑄪𑄢𑄮𑅁 𑄥𑄬𑄭 𑄃𑄉𑄪𑄚𑄴 𑄣𑄪𑄢𑄮𑄉𑄪𑄚𑄴 𑄦𑄧𑄣𑄧𑄘𑄬 𑄘𑄬𑄝 𑄛𑄬𑄢𑄇𑄴 𑄃 𑄃𑄉𑄏𑄧 𑄝𑄎𑄴𑅁 𑄛𑄨𑄖𑄴𑄗𑄨𑄟𑄨𑄖𑄴
𑄥𑄨𑄠𑄬𑄚𑄬 𑄥𑄨𑄖𑄴𑄪𑄚𑄴 𑄙𑄧𑄢𑄨 𑄏𑄧𑄢𑄴 𑄘𑄬, 𑄘𑄬𑄝 𑄛𑄬𑄢𑄇𑄴 𑄛𑄧𑄢𑄬, 𑄃𑄉𑄏𑄧 𑄝𑄎𑄴 𑄛𑄧𑄢𑄬𑅁</p>

<p>𑄉𑄧𑄋𑄨 𑄟𑄢𑄴 𑄥𑄧𑄟𑄢𑄬 𑄘𑄬𑄝𑄢𑄎𑄧𑄢𑄴 𑄃𑄬𑄉𑄧𑄖𑄴𑄧𑄢𑄴 𑄦𑄧𑄚 𑄚𑄧 𑄦𑄧𑄣𑄬-𑄃𑄮 𑄘𑄬𑄝𑄢𑄎𑄬 𑄇𑄧𑄚𑄧𑄘𑄨𑄚𑄴 𑄛𑄪𑄢𑄳𑄦𑄨 𑄚𑄧𑄜𑄬𑄣𑄠𑄴 𑄉𑄧𑄋𑄨 𑄟𑄢𑄴 𑄇𑄧𑄙𑅁
𑄥𑄨𑄠𑄬𑄚𑄬 𑄇𑄧𑄚𑄧 𑄇𑄧𑄚𑄧 𑄥𑄧𑄟𑄧𑄠𑄴 𑄘𑄬𑄝𑄢𑄎𑄬 𑄉𑄧𑄋𑄨𑄟𑄢𑄴 𑄃𑄪𑄘𑄨𑄌𑄳𑄠 𑄛𑄙𑄬𑄭𑄘𑄬 𑄖𑄢𑄢𑄴 𑄇𑄮𑄌𑄴 𑄛𑄦𑄴𑄛𑄨𑄢𑄴 𑄘𑄮𑄣𑄴 𑄃𑄬𑄇𑄴𑄇𑄚𑄴 𑄚𑄨𑄎𑄬𑄚𑄨, 𑄥𑄖𑄴 𑄢𑄧𑄋𑄧𑄢𑄴
𑄥𑄪𑄘𑄮𑄣𑄰𑄱 𑄝𑄚𑄬𑄠𑄬 𑄢𑄧𑄁𑄌𑄧𑄋𑄳𑄠 𑄃𑄬𑄇𑄴𑄇𑄚𑄴 𑄜𑄪𑄣𑄴 𑄈𑄘𑄨𑅁 𑄃𑄬 𑄜𑄪𑄣𑄴 𑄈𑄘𑄨𑄠𑄚𑄴 𑄦𑄧𑄣𑄧𑄘𑄬 𑄢𑄚𑄴𑄎𑄪𑄚𑄨𑅁 𑄃𑄬 𑄜𑄪𑄣𑄴 𑄈𑄘𑄨𑄉𑄚𑄧𑄢𑄴 𑄘𑄨𑄟𑄙 𑄝𑄬𑄋 𑄉𑄧𑄢𑄨
𑄉𑄧𑄋𑄨𑄟𑄢𑄴 𑄃𑄪𑄘𑄨𑄌𑄳𑄠 𑄣𑄧𑄋𑄨 𑄛𑄧𑄢𑄬𑅁 𑄝𑄢𑄨𑄏𑄬 𑄃𑄧𑄇𑄴𑄖𑄧𑄖𑄴 𑄏𑄧𑄢𑄴 𑄘𑄬𑄚𑄢𑄴 𑄎𑄬𑄢𑄬 𑄝 𑄃𑄉𑄬 𑄃𑄬 𑄜𑄪𑄣𑄴 𑄈𑄘𑄨𑄠𑄚𑄴 𑄃𑄉𑄏𑄧𑄖𑄴𑄪𑄚𑄴 𑄘𑄨𑄟𑄙 𑄙𑄪𑄣𑄨
𑄛𑄧𑄎𑄳𑄠 𑄉𑄧𑄢𑄨 𑄘𑄬𑄊 𑄡𑄠𑄴𑅁 𑄥𑄨𑄠𑄚𑄧𑄢𑄬 𑄛𑄨𑄖𑄴𑄗𑄨𑄟𑄨𑄢𑄴 𑄟𑄚𑄳𑄠 𑄇𑄧𑄚𑄴𑄘𑄬 𑄢𑄚𑄴𑄎𑄪𑄚𑄨𑅁♦</p>

<h2>𑄎𑄧𑄣𑄧𑄚𑄳𑄠 𑄛𑄧𑄌𑄴𑄍𑄧𑄚𑄴</h2>

<p>𑄃𑄬𑄇𑄴 𑄃𑄘𑄟𑄧𑄖𑄴 𑄃𑄊𑄬 𑄃𑄬𑄇𑄴𑄎𑄧𑄚𑄴 𑄉𑄨𑄢𑄨𑄖𑄴𑄗𑄨𑅁 𑄖 𑄚𑄁 𑄎𑄧𑄣𑄧𑄚𑄳𑄠𑅁 𑄖𑄢𑄴 𑄃𑄊𑄬 𑄃𑄬𑄇𑄴𑄮 𑄟𑄮𑄇𑄴𑅁 𑄖 𑄚𑄋𑄚𑄴 𑄎𑄧𑄣𑄧𑄚𑄨𑅁 𑄖𑄢𑄢𑄴
𑄘𑄨𑄎𑄧𑄚𑄧𑄢𑄴 𑄥𑄧𑄁𑄥𑄢𑄴𑅁 𑄛𑄮 𑄏𑄨 𑄚𑄬𑄭𑅁 𑄃𑄘𑄟𑄧𑄖𑄴 𑄊𑄧𑄚𑄖𑄳𑄠 𑄇𑄪𑄘𑄪𑄟𑄮 𑄟𑄧𑄙𑄳𑄠𑄬 𑄇𑄨𑄃𑄮𑄎𑄧𑄚𑄴 𑄚𑄬𑄭𑅁 𑄇𑄋𑄢 𑄈𑄧𑄇𑄴 𑄛𑄢 𑄎𑄪𑄟𑄴 𑄉𑄧𑄢𑄨𑄣𑄬-𑄃𑄮 𑄘𑄨𑄝𑄬
𑄛𑄬𑄑𑄴 𑄖𑄢𑄢𑄴 𑄖𑄧𑄢𑄨 𑄡𑄠𑄴𑅁</p>

<p>𑄃𑄬𑄇𑄴𑄘𑄨𑄚𑄴 𑄎𑄧𑄣𑄧𑄚𑄳𑄠 𑄝𑄬𑄚𑄳𑄠 𑄛𑄮𑄖𑄳𑄠 𑄎𑄪𑄟𑄮 𑄇𑄟𑄧𑄖𑄴 𑄉𑄬𑄣𑄧𑅁 𑄎𑄪𑄟𑄚𑄴 𑄊𑄧𑄢𑄧𑄢𑄴 𑄇𑄪𑄢𑄬𑅁 𑄢𑄨𑄚𑄨 𑄌𑄬𑄣𑄬 𑄘𑄬𑄊 𑄡𑄠𑄴𑅁 𑄥𑄨𑄠𑄬𑄚𑄬 𑄣𑄧𑄉𑄬
𑄉𑄧𑄢𑄨 𑄞𑄖𑄴𑄟𑄧𑄎 𑄚𑄬𑄎 𑄚𑄧 𑄛𑄧𑄢𑄬, 𑄘𑄝-𑄙𑄪𑄚𑄴𑄘𑄮 𑄛𑄚𑄨 𑄚𑄬𑄎 𑄚𑄧 𑄛𑄧𑄢𑄬𑅁 𑄇𑄟𑄴 𑄉𑄧𑄖𑄬𑄴 𑄉𑄧𑄖𑄬𑄴 𑄦𑄧𑄢𑄚𑄴 𑄦𑄧𑄣𑄬 𑄎𑄧𑄣𑄧𑄚𑄳𑄠 𑄊𑄧𑄢𑄧𑄖𑄴 𑄎𑄨𑄢𑄠𑄨,
𑄘𑄝 𑄙𑄪𑄚𑄴𑄘𑄮 𑄈𑄠𑄴𑄠𑄨𑅁</p>

<p>𑄎𑄧𑄣𑄧𑄚𑄳𑄠 𑄃𑄬𑄇𑄴 𑄝𑄉𑄴 𑄙𑄪𑄎𑄬𑄭 𑄎𑄨𑄢𑄬𑄝𑄖𑄳𑄠𑄠𑄴 𑄊𑄧𑄢𑄴𑄟𑄪𑄈𑄳𑄠 𑄃𑄬𑄣𑄧𑅁 𑄊𑄧𑄢𑄧𑄢𑄴 𑄇𑄪𑄢𑄬 𑄣𑄪𑄋𑄨𑄚𑄬𑄭 𑄖 𑄚𑄉𑄧𑄖𑄴 𑄙𑄪𑄎𑄨𑄣𑄮𑄉𑄨 𑄌𑄧𑄚 𑄌𑄧𑄚
𑄥𑄮𑄖𑄳𑄠𑄝𑄌𑄴𑅁 𑄖𑄬 𑄝𑄪𑄏𑄨𑄣𑄮, 𑄖 𑄟𑄮𑄇𑄴𑄮 𑄎𑄧𑄣𑄧𑄚𑄨 𑄇𑄧𑄚𑄧𑄇𑄴𑄇𑄚𑄴 𑄥𑄮𑄖𑄳𑄠 𑄖𑄮𑄚𑄴 𑄢𑄚𑄬𑄢𑄴𑅁 𑄎𑄬𑄢𑄬 𑄥𑄪𑄚𑄨𑄣𑄮 𑄏𑄬𑄀𑄖𑄴 𑄏𑄬𑄀𑄖𑄴 𑄢𑄧𑅁 𑄖𑄬 𑄝𑄪𑄏𑄨𑄣𑄮, 𑄖
𑄟𑄮𑄇𑄴𑄮 𑄇𑄨 𑄃𑄬𑄇𑄴𑄇𑄚𑄴 𑄖𑄬𑄣𑄧𑄖𑄴 𑄞𑄎 𑄉𑄧𑄢𑄬𑄢𑄴𑅁 𑄎𑄧𑄣𑄧𑄚𑄳𑄠 𑄞𑄢𑄨 𑄇𑄨𑄢𑄨𑄟𑄨𑄌𑄳𑄠𑅁 𑄖𑄬 𑄛𑄮𑄣𑄴𑄣𑄬𑄭 𑄛𑄮𑄣𑄴𑄣𑄬𑄭 𑄊𑄧𑄢𑄧𑄢𑄴 𑄇𑄪𑄢𑄬 𑄣𑄪𑄋𑄨𑄚𑄬𑄭 𑄥𑄪𑄚𑄨 𑄢𑄧𑄣𑄧𑄉𑄨𑅁
𑄃𑄨𑄚𑄴𑄘𑄨 𑄎𑄧𑄣𑄧𑄚𑄨 𑄖𑄬𑄣𑄧 𑄇𑄮𑄢𑄬𑄭𑄠𑄬𑄖𑄴 𑄝𑄬𑄉𑄪𑄚𑄴 𑄞𑄎 𑄉𑄧𑄢𑄬𑄢𑄴𑅁 𑄎𑄧𑄣𑄧𑄚𑄳𑄠 𑄇𑄚 𑄥𑄬𑄢𑄬𑄘𑄨 𑄢𑄨𑄚𑄨 𑄌𑄬𑄣𑄧 𑄎𑄧𑄣𑄧𑄚𑄨 𑄇𑄨 𑄉𑄧𑄢𑄬𑄢𑄴𑅁 𑄎𑄧𑄣𑄧𑄚𑄨
𑄇𑄧𑄘𑄧𑄇𑄴𑄇𑄚𑄨 𑄝𑄬𑄉𑄪𑄚𑄴 𑄇𑄧𑄖𑄴𑄖 𑄞𑄎 𑄉𑄧𑄢𑄨𑄣𑄮 𑄝𑄬𑄇𑄴 𑄢𑄨𑄚𑄨 𑄌𑄬𑄣𑄧𑅁 𑄎𑄧𑄣𑄧𑄚𑄨𑄢𑄴 𑄝𑄬𑄉𑄪𑄚𑄴 𑄞𑄎 𑄉𑄧𑄢𑄚 𑄗𑄪𑄟𑄴 𑄦𑄧𑄣𑄬 𑄎𑄧𑄣𑄧𑄚𑄳𑄠 𑄞𑄬𑄘 𑄚𑄧 𑄘𑄨
𑄌𑄪𑄝𑄬 𑄌𑄪𑄝𑄬 𑄜𑄨𑄢𑄨 𑄉𑄬𑄣𑄧𑅁 𑄎𑄧𑄣𑄧𑄚𑄨𑄢𑄬 𑄇𑄨𑄌𑄴𑄪 𑄝𑄪𑄏𑄨𑄝𑄢𑄴 𑄚𑄧 𑄘𑄨𑄣𑄮𑅁</p>

<p>𑄎𑄧𑄣𑄧𑄚𑄳𑄠 𑄃𑄧𑄇𑄴𑄖𑄧 𑄟𑄈𑄳𑄠 𑄘𑄨𑄝𑄪𑄌𑄳𑄠 𑄟𑄙𑄚𑄴 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁 𑄖𑄬 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄬 𑄎𑄧𑄣𑄧𑄚𑄳𑄠 𑄎𑄧𑄣𑄧𑄚𑄨 𑄘𑄨𑄎𑄧𑄚𑄬 𑄞𑄖𑄴
𑄈𑄬𑄝𑄖𑄳𑄠𑄠𑄴 𑄝𑄧𑄣𑄇𑄴𑅁 𑄎𑄧𑄣𑄧𑄚𑄨 𑄞𑄖𑄴 𑄛𑄮𑄠𑄮𑄖𑄴 𑄎𑄧𑄣𑄧𑄚𑄳𑄠𑄢𑄬 𑄝𑄚 𑄖𑄨𑄚𑄚𑄴 𑄝𑄬𑄉𑄪𑄚𑄴 𑄞𑄎 𑄘𑄨𑄣𑄮𑅁 𑄥𑄨𑄠𑄚𑄴 𑄘𑄬𑄭 𑄎𑄧𑄣𑄧𑄚𑄳𑄠 𑄖𑄧𑄢𑄖𑄋𑄧𑄢𑄨 𑄇𑄰𑄱
𑄃𑄪𑄘𑄨𑄣𑄮—𑄏𑄬𑄀𑄖𑄴 𑄏𑄬𑄀𑄖𑄴 𑄝𑄢𑄧, 𑄛𑄘𑄖𑄴 𑄇𑄨𑄠 𑄖𑄨𑄚𑄴! 𑄎𑄧𑄣𑄧𑄚𑄨 𑄃𑄪𑄖𑄴𑄮𑄢𑄴 𑄘𑄨𑄣𑄮—𑄈𑄬𑄭 𑄌 𑄎𑄧𑄣𑄧𑄚𑄳𑄠, 𑄃𑄢𑄧 𑄇𑄨𑄏𑄪 𑄘𑄨𑄟𑄴𑅁 𑄎𑄧𑄣𑄧𑄚𑄨 𑄟𑄳𑄦𑄖𑄴𑄧𑄢𑄴
𑄟𑄧𑄚𑄬 𑄟𑄧𑄚𑄬 𑄞𑄢𑄨 𑄃𑄟𑄳𑄦𑄧𑄇𑄴 𑄦𑄧𑄣𑄧, 𑄎𑄧𑄣𑄧𑄚𑄳𑄠 𑄇𑄨𑄋𑄨𑄢𑄨 𑄈𑄧𑄝𑄧𑄢𑄴 𑄛𑄬𑄣𑄧 𑄖𑄬 𑄝𑄢𑄧𑄉𑄚𑄴 𑄝𑄚 𑄝𑄬𑄉𑄪𑄚𑄴 𑄞𑄎 𑄉𑄧𑄌𑄴𑄍𑄬! 𑄖𑄬
𑄞𑄝𑄨𑄣𑄮—𑄎𑄧𑄣𑄧𑄚𑄳𑄠 𑄈𑄟𑄇𑄴𑄇𑄠𑄴 𑄉𑄧𑄚𑄬𑄭 𑄛𑄢𑄬𑅁</p>

<p>𑄥𑄬 𑄎𑄬𑄢𑄬 𑄃𑄬𑄇𑄴𑄘𑄨𑄚𑄴 𑄎𑄧𑄣𑄧𑄚𑄳𑄠 𑄢𑄬𑄘𑄮 𑄥𑄧𑄟𑄴𑄞𑄉𑄧𑄖𑄴 𑄊𑄪𑄟𑄴 𑄚𑄧 𑄃𑄬𑄏𑄬𑄢𑄴 𑄇𑄨𑄚𑄬𑄭 𑄃𑄝𑄙 𑄉𑄧𑄢𑄨 𑄉𑄨𑄖𑄴 𑄉 𑄙𑄧𑄢𑄨𑄣𑄮𑅁 𑄖 𑄉𑄨𑄖𑄴𑄮
𑄦𑄧𑄣𑄧𑄘𑄬—𑄇𑄪𑄢𑄬𑄢𑄴 𑄣𑄬 𑄇𑄪𑄢𑄬𑄢𑄴, 𑄜𑄬𑄣𑄢𑄴 𑄣𑄬 𑄜𑄬𑄣𑄢𑄴, 𑄛𑄨𑄏𑄬 𑄜𑄨𑄢𑄨 𑄌𑄢𑄴𑅁 𑄉𑄨𑄖𑄴𑄮𑄢𑄴 𑄇𑄧𑄚𑄧 𑄃𑄉 𑄚𑄬𑄭, 𑄉𑄧𑄢 𑄚𑄬𑄭𑅁 𑄟𑄧𑄚𑄬 𑄇𑄧𑄢𑄴, 𑄉𑄨𑄖𑄴
𑄉𑄖𑄬𑄴 𑄃𑄭𑅁 𑄃𑄨𑄚𑄴𑄘𑄨 𑄖 𑄉𑄨𑄖𑄴𑄮 𑄥𑄪𑄚𑄨𑄣𑄇𑄴 𑄃𑄬𑄇𑄴 𑄘𑄉𑄨 𑄌𑄪𑄢𑄬𑅁 𑄎𑄧𑄣𑄧𑄚𑄳𑄠 𑄊𑄧𑄢𑄧𑄢𑄴 𑄇𑄪𑄢𑄬 𑄃𑄬𑄇𑄴𑄮 𑄗𑄉𑄮𑄠𑄬 𑄟𑄚𑄳𑄠𑄧𑄢𑄴 𑄊𑄧𑄢𑄧𑄖𑄴 𑄌𑄪𑄢𑄴
𑄉𑄧𑄢𑄨𑄝𑄖𑄳𑄠𑄠𑄴 𑄉𑄖𑄴 𑄇𑄪𑄢𑄴𑄖𑄧𑄚𑄴 𑄖𑄢 𑄥𑄬 𑄃𑄧𑄇𑄴𑄖𑄧𑄖𑄴𑅁 𑄖𑄢𑄢𑄴 𑄃𑄬𑄇𑄴𑄘𑄉𑄨𑄠𑄬 𑄟𑄘𑄨𑄨 𑄇𑄪𑄢𑄮𑄚𑄴, 𑄃𑄬𑄇𑄴𑄘𑄉𑄨𑄠𑄬 𑄟𑄘𑄨 𑄜𑄬𑄣𑄚𑄴 𑄃 𑄖𑄉𑄧𑄖𑄴
𑄖𑄉𑄧𑄖𑄴 𑄛𑄨𑄏𑄬 𑄜𑄨𑄢𑄨 𑄌𑄚𑄴𑅁 𑄖𑄢 𑄎𑄧𑄣𑄧𑄚𑄳𑄠𑄢𑄴 𑄉𑄨𑄖𑄴 𑄥𑄪𑄚𑄨𑄚𑄬𑄭 𑄖𑄧𑄝𑄴𑄞𑄧 𑄦𑄧𑄣𑄇𑄴, 𑄃𑄧𑄟𑄧𑄇𑄧𑄘𑄧 𑄓𑄮𑄢𑄬𑄭 𑄉𑄬𑄣𑄇𑄴𑅁 𑄖𑄢 𑄎𑄧𑄣𑄧𑄚𑄳𑄠 𑄃𑄨𑄙𑄪
𑄥𑄣𑄟𑄴 𑄉𑄧𑄢𑄨 𑄛𑄧𑄣𑄇𑄴𑄨𑅁 𑄎𑄧𑄣𑄧𑄚𑄳𑄠 𑄃𑄧𑄝𑄧𑄥𑄴𑄗𑄉𑄚𑄴 𑄝𑄪𑄏𑄨𑄣𑄮𑅁 𑄖𑄬 𑄇𑄧𑄣𑄧, 𑄖𑄧𑄟𑄢𑄬 𑄟𑄭𑄪 𑄟𑄜𑄴 𑄘𑄨𑄣𑄪𑄁𑅁 𑄟𑄳𑄦𑄖𑄴𑄧𑄢𑄴 𑄃𑄬𑄝𑄢𑄧𑄖𑄴𑄪𑄚𑄴 𑄙𑄧𑄢𑄨 𑄌𑄪𑄢𑄴
𑄚𑄧 𑄉𑄧𑄢𑄨𑄝𑅁 𑄃 𑄖𑄧𑄟 𑄖𑄉𑄧𑄣𑄴 𑄇𑄮𑄘𑄣𑄚𑄨 𑄜𑄬𑄣𑄬𑄭 𑄡𑄬𑄭 𑄛𑄬𑄝𑅁 𑄌𑄪𑄢𑄪𑄚𑄬 𑄈𑄟𑄴 𑄈𑄬𑄣𑄇𑄴𑅁 𑄃 𑄖𑄢𑄢𑄴 𑄖𑄉𑄧𑄣𑄴 𑄇𑄮𑄘𑄣𑄚𑄨 𑄎𑄧𑄣𑄧𑄚𑄳𑄠𑄢𑄬 𑄘𑄨
𑄉𑄬𑄣𑄇𑄴𑅁</p>

<p>𑄝𑄬𑄚𑄳𑄠 𑄛𑄮𑄖𑄳𑄠 𑄇𑄧𑄙𑄚𑄨 𑄜𑄧𑄉𑄧𑄘𑄁 𑄦𑄧𑄣𑄧𑅁 𑄝𑄬𑄉𑄬 𑄟𑄧𑄚𑄬 𑄉𑄧𑄢𑄨𑄣𑄇𑄴 𑄎𑄧𑄣𑄧𑄚𑄳𑄠 𑄈𑄟𑄇𑄴𑄇𑄠𑄴 𑄉𑄧𑄚𑄬𑄭 𑄛𑄢𑄬𑅁 𑄎𑄧𑄣𑄧𑄚𑄨-𑄃𑄮 𑄝𑄬𑄉𑄪𑄚𑄴 𑄞𑄎𑄢𑄴
𑄇𑄧𑄙𑄚𑄴 𑄝𑄬𑄉𑄧𑄢𑄬 𑄇𑄰𑄱 𑄥𑄪𑄚𑄬𑄣𑄧𑅁 𑄖𑄢𑄢𑄴 𑄇𑄨𑄠𑄌𑄴𑄌𑄚𑄴 𑄃𑄢𑄧 𑄘𑄧𑄢𑄧𑄟𑄧𑄢𑄧 𑄦𑄧𑄣𑄧𑅁 𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨 𑄌𑄮𑄇𑄨𑄖𑄳𑄠 𑄎𑄧𑄣𑄧𑄚𑄳𑄠 𑄃𑄬𑄇𑄴𑄎𑄧𑄚𑄴 𑄛𑄧𑄭𑄚𑄋𑄨
𑄉𑄧𑄚𑄬𑄠𑄬 𑄞𑄨𑄣𑄨 𑄇𑄧𑄙𑄚𑄴 𑄍𑄨𑄘𑄨 𑄉𑄬𑄣𑄧𑅁</p>

<p>𑄃𑄨𑄚𑄴𑄘𑄨 𑄃𑄬𑄇𑄴𑄘𑄨𑄚𑄴 𑄢𑄎𑄴𑄊𑄧𑄢𑄧𑄖𑄴 𑄢𑄕𑄨𑄢𑄴 𑄦𑄨𑄢𑄬 𑄃𑄚𑄴𑄙𑄨𑄇𑄴𑄮 𑄦𑄧𑄣𑄧 𑄌𑄪𑄢𑄴𑅁 𑄇𑄧𑄚𑄴𑄚 𑄌𑄪𑄢𑄴 𑄉𑄧𑄍𑄳𑄠 𑄈𑄧𑄝𑄧𑄢𑄴 𑄚𑄬𑄭𑅁 𑄢𑄎
𑄞𑄝𑄨𑄣𑄮—𑄉𑄧𑄚𑄧𑄇𑄳𑄠𑄣𑄰𑄱 𑄉𑄧𑄚 𑄛𑄧𑄢𑄨𑄝𑄮𑅁 𑄖𑄬 𑄟𑄧𑄚𑄴𑄖𑄳𑄢𑄨𑄢𑄬 𑄓𑄉𑄨𑄚𑄬𑄭 𑄇𑄧𑄣𑄧, 𑄃𑄬𑄇𑄴𑄎𑄧𑄚𑄴 𑄇𑄝𑄨𑄣𑄴 𑄉𑄧𑄚𑄧𑄇𑄳𑄠 𑄖𑄮𑄉𑄬𑄭 𑄃𑄚𑄴𑅁 𑄟𑄧𑄚𑄴𑄖𑄳𑄢𑄨 𑄥𑄨𑄝𑄬𑄦𑄨
𑄥𑄚𑄴𑄖𑄳𑄢𑄨 𑄘𑄨𑄚𑄬𑄭 𑄉𑄧𑄚𑄧𑄇𑄳𑄠 𑄖𑄮𑄉 𑄙𑄧𑄢𑄨𑄣𑄮𑅁 𑄎𑄬𑄢𑄬𑄚𑄴𑄘𑄨 𑄖𑄬 𑄃𑄬𑄇𑄴𑄎𑄧𑄚𑄧𑄖𑄴𑄪𑄚𑄴 𑄥𑄪𑄚𑄨𑄣𑄮 𑄃𑄬𑄇𑄴 𑄃𑄘𑄟𑄧𑄖𑄴 𑄎𑄧𑄣𑄧𑄚𑄳𑄠 𑄚𑄋𑄬 𑄃𑄬𑄇𑄴𑄎𑄧𑄚𑄴 𑄛𑄧𑄭𑄚𑄋𑄨
𑄉𑄧𑄚𑄧𑄇𑄳𑄠 𑄃𑄊𑄬𑅁 𑄃𑄉𑄖𑄳𑄠 𑄉𑄧𑄚𑄬𑄭 𑄛𑄢𑄬𑅁 𑄟𑄧𑄚𑄴𑄖𑄳𑄢𑄨 𑄢𑄎𑄢𑄬 𑄈𑄧𑄝𑄧𑄢𑄚𑄴 𑄇𑄧𑄣𑄧𑄉𑄰𑄱𑅁 𑄢𑄎 𑄥𑄪𑄚𑄨𑄚𑄬𑄭 𑄖𑄧𑄇𑄴𑄈𑄚𑄧𑄖𑄴 𑄥𑄨𑄝𑄬𑄦𑄨 𑄛𑄙𑄬𑄣𑄧
𑄎𑄧𑄣𑄧𑄚𑄳𑄠𑄢𑄬 𑄃𑄚𑄨𑄝𑄖𑄳𑄠𑄠𑄴𑅁</p>

<p>𑄎𑄧𑄣𑄧𑄚𑄳𑄠 𑄊𑄧𑄢𑄧𑄖𑄴 𑄢𑄎𑄢𑄴 𑄥𑄨𑄝𑄬𑄦𑄨𑄉𑄪𑄚𑄴 𑄡𑄬𑄭 𑄡𑄧𑄇𑄬𑄴𑄚𑄴 𑄢𑄎𑄢𑄴 𑄃𑄬𑄖𑄬𑄴𑄣𑄢𑄴 𑄇𑄧𑄙 𑄥𑄪𑄚𑄬𑄣𑄇𑄴𑄇𑄰𑄱 𑄎𑄧𑄣𑄧𑄚𑄳𑄠 𑄘𑄧 𑄝𑄬𑄇𑄪𑄝𑄴𑅁 𑄖 𑄟𑄪𑄠𑄮𑄖𑄴𑄪𑄚𑄴
𑄇𑄧𑄙 𑄚𑄧 𑄚𑄳𑄦𑄨𑄉𑄨𑄣𑄬𑅁 𑄌𑄧𑄣𑄧𑄘𑄬 𑄌𑄧𑄣𑄧𑄘𑄬 𑄃𑄬𑄖𑄴𑄧𑄟𑄚𑄴 𑄦𑄧𑄣𑄧𑄘𑄬! 𑄃𑄬𑄝𑄢𑄧𑄖𑄴 𑄈𑄟𑄇𑄴𑄇𑄠𑄴 𑄛𑄧𑄢𑄚𑄴 𑄡𑄬𑄝𑄧𑅁 𑄖𑄬 𑄃𑄢𑄴 𑄇𑄨 𑄉𑄧𑄢𑄨𑄝𑄮𑅁 𑄢𑄎𑄴
𑄦𑄪𑄉𑄪𑄟𑄬 𑄥𑄨𑄝𑄬𑄦𑄨𑄉𑄪𑄚𑄮 𑄥𑄧𑄟𑄢𑄬 𑄉𑄨𑄢𑄴𑄉𑄨𑄢𑄘𑄬 𑄉𑄨𑄢𑄴𑄉𑄨𑄢𑄘𑄬 𑄣𑄪𑄋𑄨𑄣𑄮𑄉𑄨𑅁 𑄢𑄎𑄠𑄴 𑄎𑄧𑄣𑄧𑄚𑄳𑄠𑄢𑄬 𑄇𑄧𑄣𑄧, 𑄢𑄕𑄨𑄢𑄴 𑄦𑄨𑄢𑄬 𑄃𑄚𑄴𑄙𑄨𑄇𑄴𑄮 𑄦𑄢𑄬𑄠𑄬𑅁
𑄥𑄪𑄚𑄳𑄠𑄧𑄁 𑄖𑄭𑄪 𑄞𑄨𑄣𑄨 𑄃𑄬𑄇𑄴𑄎𑄧𑄚𑄴 𑄇𑄝𑄨𑄣𑄴 𑄉𑄧𑄚𑄧𑄇𑄳𑄠𑅁 𑄉𑄧𑄚𑄬𑄭𑄘𑄨 𑄢𑄕𑄨𑄢𑄴 𑄃𑄚𑄴𑄙𑄨𑄇𑄴𑄮 𑄚𑄳𑄦𑄬𑄉𑄬𑄣𑄬 𑄘𑄳𑄠 𑄛𑄧𑄢𑄨𑄝𑄮𑅁</p>

<p>𑄢𑄎𑄢𑄴 𑄦𑄪𑄉𑄪𑄟𑄴 𑄥𑄪𑄚𑄨𑄚𑄬𑄭 𑄎𑄧𑄣𑄧𑄚𑄳𑄠 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮—𑄟𑄧𑄢𑄧𑄚𑄴 𑄡𑄧𑄇𑄬𑄴𑄚𑄴 𑄊𑄚𑄴𑄘 𑄘𑄮𑄢𑄧𑄖𑄴 𑄣𑄪𑄋𑄳𑄠𑄉𑄨, 𑄓𑄧𑄢𑄬𑄭𑄚𑄬 𑄣𑄞𑄴 𑄚𑄬𑄭𑅁 𑄖𑄬
𑄇𑄨𑄠𑄬 𑄘𑄧𑄢𑄧 𑄉𑄧𑄢𑄨 𑄢𑄎𑄢𑄬 𑄇𑄧𑄣𑄧, 𑄟𑄧𑄦𑄢𑄎𑄴, 𑄌𑄨𑄘𑄬 𑄚𑄧 𑄉𑄧𑄢𑄨𑄌𑄴, 𑄃𑄚𑄴𑄙𑄨𑄇𑄴𑄮 𑄟𑄭𑄪 𑄚𑄳𑄦𑄬𑄉𑄬𑄣𑄬 𑄘𑄨𑄟𑄴𑅁 𑄟𑄳𑄦𑄖𑄴𑄧𑄢𑄴 𑄟𑄧𑄢𑄬 𑄃𑄬𑄇𑄴𑄢𑄬𑄖𑄴 𑄥𑄧𑄟𑄧𑄠𑄴
𑄘𑄳𑄠 𑄛𑄧𑄢𑄨𑄝𑄮𑅁 𑄎𑄧𑄣𑄧𑄚𑄳𑄠 𑄇𑄧𑄙𑄠𑄴 𑄢𑄎 𑄈𑄪𑄎𑄨 𑄦𑄧𑄣𑄧𑅁 𑄖𑄬 𑄎𑄧𑄣𑄧𑄚𑄳𑄠𑄢𑄬 𑄃𑄬𑄇𑄴 𑄢𑄬𑄘𑄮𑄢𑄴 𑄥𑄧𑄟𑄧𑄠𑄴 𑄘𑄨𑄣𑄮𑅁</p>

<p>𑄎𑄧𑄣𑄧𑄚𑄳𑄠𑄢𑄬 𑄢𑄎𑄢𑄴 𑄉𑄧𑄢𑄴𑄝 𑄊𑄧𑄢𑄧𑄖𑄴 𑄗𑄧𑄣𑄇𑄴𑄇𑄰𑄱𑅁 𑄢𑄬𑄘𑄮𑄖𑄴 𑄎𑄧𑄣𑄧𑄚𑄳𑄠 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮 𑄇𑄨 𑄦𑄰𑄱 𑄛𑄢𑄬, 𑄇𑄨𑄋𑄨𑄢𑄨 𑄖𑄬 𑄉𑄧𑄚𑄬𑄭
𑄘𑄨𑄝𑄮𑅁 𑄃𑄨𑄚𑄴𑄘𑄨 𑄢𑄎𑄴𑄊𑄧𑄢𑄧𑄢𑄴 𑄡𑄬 𑄌𑄉𑄧𑄢𑄚𑄨𑄝𑄮 𑄢𑄕𑄨𑄢𑄴 𑄦𑄨𑄢𑄬 𑄃𑄚𑄴𑄙𑄨𑄇𑄴𑄮 𑄌𑄪𑄢𑄴 𑄉𑄧𑄍𑄳𑄠, 𑄖 𑄟𑄧𑄚𑄧𑄖𑄴 𑄣𑄉𑄨𑄣𑄮 𑄝𑄨𑄢𑄴𑄝𑄨𑄢𑄨𑅁 𑄃𑄬𑄙𑄧𑄇𑄴 𑄛𑄧𑄭𑄚𑄋𑄨
𑄉𑄧𑄚𑄧𑄇𑄳𑄠𑅁 𑄒𑄨𑄇𑄴 𑄒𑄨𑄇𑄴 𑄉𑄧𑄚𑄬𑄭 𑄘𑄨𑄣𑄬 𑄘𑄧 𑄟𑄭𑄪 𑄥𑄬𑄌𑄴𑅁 𑄖𑄬 𑄗𑄧𑄢𑄨 𑄗𑄬𑄭 𑄚𑄧 𑄛𑄢𑄨 𑄌𑄪𑄝𑄬 𑄌𑄪𑄝𑄬 𑄎𑄧𑄣𑄧𑄚𑄳𑄠 𑄃𑄊𑄬𑄘𑄬 𑄊𑄧𑄢𑄚𑄧𑄢𑄴 𑄇𑄪𑄢𑄬 𑄗𑄨𑄠𑄬𑄣𑄧𑄉𑄨
𑄎𑄧𑄣𑄧𑄚𑄳𑄠 𑄇𑄨 𑄉𑄧𑄢𑄬𑄢𑄴 𑄢𑄨𑄚𑄨 𑄌𑄬𑄝𑄖𑄳𑄠𑄠𑄴𑅁</p>

<p>𑄃𑄨𑄚𑄴𑄘𑄨 𑄎𑄧𑄣𑄧𑄚𑄳𑄠 𑄘𑄧 𑄞𑄝𑄧𑄘𑄬 𑄞𑄝𑄧𑄘𑄬 𑄃𑄙 𑄛𑄉𑄧𑄣𑄴 𑄥𑄚𑄴 𑄦𑄰𑄱𑄠𑄬𑅁 𑄢𑄎𑄴𑄊𑄧𑄢𑄧𑄖𑄴 𑄚𑄧𑄢𑄧𑄟𑄴 𑄜𑄪𑄣𑄮𑄢𑄴 𑄝𑄨𑄌𑄴𑄮𑄚𑄧𑄖𑄴 𑄊𑄪𑄟𑄮𑄖𑄴 𑄛𑄧𑄢𑄨𑄚𑄬𑄭-𑄃𑄮
𑄟𑄧𑄚𑄧𑄖𑄴 𑄥𑄚𑄴𑄘𑄨 𑄚𑄬𑄭, 𑄥𑄪𑄈𑄴 𑄚𑄬𑄭𑅁 𑄃𑄬𑄎𑄬𑄖𑄬𑄴 𑄇𑄬𑄣𑄳𑄠 𑄛𑄧𑄢𑄚𑄴 𑄡𑄬𑄝𑄧, 𑄥𑄨𑄠𑄬𑄚𑄴 𑄖𑄬 𑄘𑄮𑄣𑄬 𑄉𑄧𑄢𑄨 𑄟𑄬𑄖𑄴 𑄛𑄢𑄴𑅁 𑄖𑄬 𑄟𑄧𑄚𑄬 𑄟𑄧𑄚𑄬 𑄚𑄚𑄚𑄴
𑄇𑄧𑄙 𑄞𑄝𑄬𑄢𑄴 𑄃 𑄇𑄧𑄝𑄣𑄴 𑄞𑄨𑄚𑄴𑄘𑄬𑄭 𑄞𑄨𑄚𑄴𑄘𑄬𑄭 𑄟𑄪𑄠𑄬𑄘𑄨 𑄚𑄚𑄚𑄴 𑄜𑄪𑄣𑄪𑄜𑄣 𑄞𑄌𑄴 𑄟𑄘𑄬𑄢𑄴𑅁 𑄃𑄬𑄚𑄴 𑄥𑄧𑄟𑄧𑄠𑄴 𑄎𑄧𑄣𑄧𑄚𑄳𑄠 𑄘𑄬𑄣𑄧 𑄎𑄧𑄣𑄧𑄚𑄴𑄘𑄨 𑄌𑄬𑄢𑄇𑄴𑄮
𑄇𑄪𑄢𑄬 𑄃𑄬𑄇𑄴𑄮 𑄜𑄨𑄢𑄨𑄁 𑄃𑄨𑄚𑄴𑄘𑄨 𑄃𑄪𑄚𑄴𑄘𑄨 𑄃𑄪𑄢𑄬𑄢𑄴𑅁 𑄎𑄧𑄣𑄧𑄚𑄳𑄠𑄢𑄴 𑄥𑄨𑄚𑄴𑄙𑄨 𑄟𑄧𑄚𑄴 𑄉𑄬𑄣𑄧𑅁 𑄖𑄬 𑄜𑄨𑄢𑄨𑄁𑄋𑄮𑄢𑄬 𑄃𑄪𑄘𑄨𑄌𑄴𑄮 𑄉𑄧𑄢𑄨 𑄝𑄨𑄢𑄴𑄝𑄨𑄢𑄬𑄭 𑄇𑄰𑄱
𑄃𑄪𑄘𑄨𑄣𑄮—𑄜𑄨𑄢𑄨𑄋𑄨, 𑄃𑄢𑄴 𑄝𑄬𑄌𑄴 𑄘𑄬𑄢𑄩 𑄚𑄬𑄭𑅁 𑄖𑄧𑄢𑄴 𑄈𑄟𑄇𑄴𑄇𑄠𑄴 𑄛𑄧𑄢𑄚𑄚𑄴 𑄡𑄬𑄝𑄧𑅁 𑄛𑄮𑄣𑄴𑄣𑄬𑄭 𑄥𑄪𑄚𑄨 𑄃𑄊𑄬𑄉𑄨𑄘𑄬 𑄌𑄉𑄧𑄢𑄚𑄨𑄝𑄮 𑄚𑄋𑄚𑄴 𑄦𑄧𑄣𑄧𑄘𑄬
𑄜𑄨𑄢𑄨𑄋𑄨𑅁 𑄎𑄧𑄣𑄧𑄚𑄳𑄠𑄢𑄴 𑄇𑄧𑄙 𑄥𑄪𑄚𑄨𑄚𑄬𑄭 𑄖𑄢𑄴 𑄝𑄪𑄇𑄴 𑄉𑄨𑄢𑄴𑄉𑄨𑄢𑄬𑄭 𑄃𑄪𑄘𑄨𑄣𑄮𑅁 𑄉𑄧𑄚𑄧𑄇𑄳𑄠 𑄊𑄬𑄉𑄬𑄌𑄳𑄠 𑄘𑄬𑄭 𑄟𑄭𑄪 𑄌𑄪𑄢𑄴 𑄉𑄧𑄍𑄳𑄠𑄧𑄁 𑄞𑄨𑄣𑄨 𑄈𑄧𑄝𑄧𑄢𑄴
𑄛𑄬𑄭𑄠𑄬𑄘𑄬𑅁 𑄓𑄧𑄢𑄬 𑄖𑄬 𑄇𑄚𑄨 𑄃𑄪𑄘𑄨𑄣𑄮𑅁 𑄚𑄨𑄎𑄮𑄢𑄴 𑄛𑄧𑄢𑄚𑄴 𑄝𑄎𑄬𑄝𑄖𑄳𑄠𑄠𑄴 𑄖𑄬 𑄉𑄧𑄚𑄧𑄇𑄳𑄠𑄢𑄬 𑄇𑄪𑄎𑄮𑄣𑄨 𑄉𑄧𑄢𑄨 𑄓𑄉𑄨𑄣𑄮𑅁 𑄎𑄧𑄣𑄧𑄚𑄳𑄠 𑄘𑄮𑄢𑄚𑄴 𑄈𑄪𑄣𑄨
𑄘𑄨𑄣𑄮𑅁 𑄢𑄎𑄢𑄴 𑄌𑄉𑄧𑄢𑄚𑄨 𑄜𑄨𑄢𑄨𑄋𑄨 𑄎𑄧𑄣𑄧𑄚𑄳𑄠𑄢𑄬 𑄘𑄨𑄠𑄚𑄴 𑄒𑄬𑄋𑄧𑄖𑄴 𑄃𑄎 𑄉𑄧𑄢𑄨 𑄙𑄧𑄢𑄨 𑄛𑄧𑄢𑄚𑄴 𑄞𑄨𑄇𑄴𑄈𑄬 𑄌𑄬𑄣𑄧 𑄃 𑄃𑄚𑄴𑄙𑄨𑄇𑄴𑄮 𑄉𑄮𑄏𑄬𑄭 𑄘𑄨𑄣𑄮𑅁
𑄎𑄧𑄣𑄧𑄚𑄳𑄠 𑄘𑄧 𑄃𑄟𑄳𑄦𑄧𑄇𑄴! 𑄎𑄬𑄢𑄬𑄚𑄴𑄘𑄨 𑄖𑄬 𑄜𑄨𑄢𑄨𑄋𑄨𑄢𑄬 𑄇𑄧𑄣𑄧, 𑄖𑄧𑄢𑄬 𑄝𑄎𑄬𑄝𑄢𑄴 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄃𑄊𑄬𑅁 𑄖𑄭𑄪 𑄃𑄚𑄴𑄙𑄨𑄇𑄴𑄮 𑄢𑄎𑄴𑄊𑄧𑄢𑄧𑄢𑄴
𑄛𑄨𑄎𑄨𑄢𑄬𑄘𑄨 𑄍𑄬𑄭 𑄇𑄪𑄢𑄮𑄢𑄴 𑄛𑄧𑄏𑄨𑄟𑄴 𑄇𑄨𑄖𑄳𑄠𑄘𑄨 𑄣𑄪𑄉𑄬𑄭 𑄗𑄧𑄉𑄰𑄱𑅁 𑄟𑄭𑄪 𑄇𑄬𑄣𑄳𑄠 𑄝𑄬𑄚𑄳𑄠 𑄥𑄨𑄖𑄴𑄪𑄚𑄴 𑄃𑄚𑄴𑄙𑄨𑄇𑄴𑄮 𑄚𑄳𑄦𑄬𑄉𑄬𑄣𑄬𑄭 𑄘𑄨𑄟𑄴𑅁 𑄥𑄣𑄬𑄚𑄴 𑄖𑄭𑄪 𑄝𑄎𑄨𑄝𑄬𑅁
𑄜𑄨𑄢𑄨𑄋𑄨 𑄎𑄧𑄣𑄧𑄚𑄳𑄠 𑄇𑄧𑄙 𑄟𑄧𑄎𑄨𑄟𑄴 𑄇𑄟𑄴 𑄉𑄧𑄢𑄨𑄣𑄮𑅁 𑄎𑄬𑄢𑄬𑄚𑄴𑄘𑄨 𑄎𑄧𑄣𑄧𑄚𑄳𑄠 𑄉𑄮𑄘 𑄢𑄬𑄖𑄴𑄮 𑄟𑄧𑄚𑄧𑄢𑄴 𑄥𑄪𑄊𑄬 𑄊𑄪𑄟𑄴 𑄉𑄬𑄣𑄧𑅁</p>

<p>𑄝𑄬𑄚𑄳𑄠 𑄛𑄮𑄖𑄳𑄠 𑄎𑄧𑄣𑄧𑄚𑄳𑄠 𑄊𑄪𑄟𑄮𑄖𑄴𑄪𑄚𑄴 𑄃𑄪𑄘𑄨𑄣𑄮𑅁 𑄖𑄬 𑄖𑄧𑄢𑄖𑄋𑄧𑄢𑄨 𑄢𑄎𑄢𑄬 𑄡𑄬𑄭 𑄇𑄧𑄣𑄧𑄉𑄰𑄱—𑄟𑄧𑄦𑄢𑄎𑄴, 𑄢𑄬𑄘𑄮𑄖𑄴 𑄟𑄭𑄪 𑄘𑄮𑄣𑄬 𑄉𑄧𑄢𑄨 𑄉𑄧𑄚𑄬𑄭
𑄃𑄚𑄴𑄙𑄨𑄇𑄴𑄮 𑄇𑄪𑄙𑄪 𑄃𑄊𑄬 𑄥𑄪𑄇𑄴 𑄛𑄬𑄭𑄠𑄮𑄁𑅁 𑄖𑄬 𑄢𑄎𑄢𑄬 𑄎𑄉𑄚𑄴 𑄘𑄬𑄊𑄬𑄭 𑄘𑄨𑄣𑄮𑅁 𑄇𑄧𑄙𑄟𑄧𑄎𑄨𑄟𑄴 𑄢𑄎𑄢𑄴 𑄥𑄨𑄝𑄬𑄦𑄨 𑄥𑄚𑄴𑄖𑄳𑄢𑄨 𑄥𑄧𑄟𑄬𑄖𑄴 𑄢𑄎
𑄢𑄎𑄴𑄊𑄧𑄢𑄧𑄢𑄴 𑄛𑄨𑄎𑄨𑄢𑄬𑄘𑄨 𑄉𑄬𑄣𑄧 𑄃 𑄃𑄚𑄴𑄙𑄨𑄇𑄴𑄮 𑄍𑄬𑄭𑄠𑄮 𑄇𑄪𑄢𑄮𑄢𑄴 𑄛𑄧𑄏𑄨𑄟𑄴 𑄟𑄪𑄈𑄳𑄠 𑄉𑄧𑄢𑄨 𑄖𑄮𑄉 𑄝𑄏𑄬𑄭 𑄘𑄨𑄣𑄮𑅁 𑄥𑄨𑄝𑄬𑄦𑄨𑄉𑄪𑄚𑄬 𑄃𑄬𑄖𑄴𑄪𑄇𑄴 𑄖𑄮𑄉𑄬𑄭 𑄢𑄕𑄨𑄢𑄴
𑄦𑄨𑄢𑄬 𑄃𑄚𑄴𑄙𑄨𑄇𑄴𑄮 𑄛𑄬𑄣𑄇𑄴𑅁 𑄃𑄚𑄴𑄙𑄨𑄇𑄴𑄮 𑄛𑄬𑄭 𑄢𑄎𑄢𑄕𑄨 𑄝𑄬𑄊𑄬 𑄈𑄪𑄎𑄨 𑄦𑄧𑄣𑄇𑄴𑅁 𑄈𑄪𑄎𑄨 𑄦𑄰𑄱 𑄢𑄎 𑄎𑄧𑄣𑄧𑄚𑄳𑄠𑄢𑄬 𑄝𑄬𑄉𑄨𑄘𑄮 𑄖𑄬𑄋-𑄛𑄧𑄠𑄴𑄏𑄳𑄠, 𑄙𑄧𑄚𑄴
𑄘𑄧𑄲𑄣𑄧𑄖𑄴 𑄛𑄪𑄢𑄧𑄥𑄴𑄇𑄢𑄴 𑄘𑄨𑄣𑄮𑅁 𑄛𑄪𑄢𑄧𑄥𑄴𑄇𑄢𑄚𑄨 𑄣𑄰𑄱 𑄎𑄧𑄣𑄧𑄚𑄳𑄠 𑄈𑄪𑄎𑄨𑄟𑄧𑄚𑄬 𑄊𑄧𑄢𑄴𑄟𑄪𑄈𑄳𑄠 𑄜𑄨𑄢𑄨 𑄉𑄬𑄣𑄧𑅁 𑄃𑄨𑄚𑄴𑄘𑄨 𑄜𑄨𑄢𑄨𑄋𑄨-𑄃𑄮 𑄛𑄧𑄢𑄚𑄬
𑄝𑄎𑄨𑄣𑄮𑅁♦</p>

<h2>𑄥𑄪𑄘𑄮𑄖𑄴𑄪𑄝𑄨 𑄃 𑄞𑄚𑄴𑄮 𑄝𑄨𑄣𑄬𑄭</h2>

<p>𑄃𑄬𑄖𑄬𑄴 𑄃𑄬𑄇𑄴𑄮 𑄃𑄬𑄣𑄧 𑄞𑄚𑄴𑄮 𑄝𑄨𑄣𑄬𑄭 𑄃 𑄃𑄬𑄣𑄧 𑄃𑄬𑄇𑄴𑄮 𑄥𑄪𑄘𑄮𑄖𑄴𑄪𑄝𑄨𑅁 𑄇𑄨𑄎𑄬𑄚𑄨 𑄇𑄨𑄖𑄳𑄠𑄠𑄴, 𑄃𑄬𑄇𑄴𑄘𑄨𑄚𑄴 𑄖𑄬 𑄡𑄎𑄨𑄚𑄬𑄭 𑄝𑄧𑄚𑄴 𑄛𑄘𑄬𑄣𑄧𑄉𑄨
𑄥𑄪𑄘𑄮𑄖𑄴𑄪𑄝𑄨𑄢𑄴 𑄥𑄧𑄟𑄢𑄬! 𑄟𑄳𑄦𑄖𑄴𑄧𑄢𑄴 𑄦𑄎𑄢𑄴 𑄦𑄮𑄇𑄴, 𑄝𑄨𑄣𑄬𑄭 𑄦𑄧𑄣𑄇𑄬𑄴 𑄝𑄊𑄧𑄢𑄴 𑄟𑄰𑄱𑄎𑄬𑄋𑅁 𑄟𑄨𑄖𑄳𑄢𑄧 𑄦𑄧𑄣𑄬-𑄃𑄮 𑄥𑄪𑄘𑄮𑄖𑄴𑄪𑄝𑄨𑄝𑄮 𑄥𑄨𑄠𑄬𑄚𑄬 𑄦𑄨𑄎𑄬𑄝𑄴 𑄉𑄧𑄢𑄨
𑄌𑄧𑄣𑄬 𑄃𑄧𑄚𑄴𑄏𑄪𑄢𑄴𑅁 𑄙𑄬𑄣𑄠𑄴 𑄙𑄬𑄣𑄠𑄴, 𑄛𑄘𑄠𑄴 𑄛𑄘𑄠𑄴, 𑄃𑄪𑄢𑄨 𑄃𑄪𑄢𑄨 𑄞𑄧𑄋𑄨 𑄞𑄧𑄋𑄨 𑄜𑄢𑄧𑄇𑄴 𑄉𑄧𑄢𑄨 𑄗𑄠𑄴𑅁 𑄚𑄧𑄈𑄴 𑄗𑄬𑄭𑄚𑄬-𑄃𑄮 𑄡𑄨𑄉𑄪𑄚𑄬 𑄚𑄧𑄈𑄴
𑄣𑄪𑄉𑄬𑄭 𑄗𑄚𑄴, 𑄥𑄨𑄉𑄪𑄚𑄮𑄢𑄬 𑄇𑄨 𑄝𑄨𑄌𑄴𑄍𑄬𑄌𑄴? 𑄇𑄨𑄎𑄬𑄚𑄨 𑄇𑄧𑄇𑄬𑄴𑄚𑄬 𑄞𑄧𑄢𑄖𑄴 𑄉𑄧𑄢𑄨 𑄏𑄝𑄠𑄴?</p>

<p>𑄃𑄬𑄏𑄚𑄴 𑄉𑄧𑄢𑄨 𑄘𑄨𑄚𑄪𑄚𑄴 𑄝𑄨𑄘𑄨 𑄡𑄘𑄧𑄚𑄴𑅁</p>

<p>𑄗𑄉𑄧𑄖𑄬𑄴 𑄗𑄉𑄧𑄖𑄬𑄴 𑄃𑄬𑄇𑄴 𑄥𑄧𑄟𑄧𑄠𑄴 𑄥𑄪𑄘𑄮𑄖𑄴𑄪𑄝𑄨𑄝𑄮𑄢𑄴 𑄝𑄧𑄘 𑄛𑄢𑄨𑄝𑄢𑄴 𑄃𑄧𑄇𑄴𑄖𑄧 𑄦𑄧𑄣𑄧𑅁 𑄃 𑄖𑄬 𑄈𑄨𑄎𑄬𑄈𑄨𑄌𑄳𑄠 𑄉𑄧𑄢𑄨 𑄝𑄳𑄦 𑄝𑄚𑄨𑄝𑄬𑄖𑄳𑄠𑄠𑄴
𑄣𑄉𑄨 𑄉𑄬𑄣𑄧 𑄃𑄢𑄨𑄟𑄈𑄳𑄠 𑄏𑄪𑄝𑄮𑄢𑄴 𑄃𑄣𑄳𑄠𑄢𑄧𑄖𑄴𑅁</p>

<p>𑄝𑄨𑄣𑄬𑄭𑄝𑄮 𑄟𑄳𑄦𑄖𑄴𑄧𑄢𑄴 𑄈𑄧𑄝𑄧𑄢𑄴 𑄝𑄖𑄴𑄖 𑄣𑄧𑄭𑅁 𑄖𑄬 𑄟𑄏𑄬 𑄟𑄧𑄙𑄳𑄠𑄬 𑄏𑄪𑄝𑄮𑄢𑄴 𑄖𑄧𑄣𑄖𑄴 𑄃𑄬𑄭 𑄈𑄧𑄝𑄧𑄢𑄴 𑄖𑄧𑄝𑄧𑄢𑄴 𑄚𑄬𑄎𑄠𑄴, 𑄛𑄪𑄎𑄮𑄢𑄴 𑄉𑄧𑄢𑄬
𑄥𑄪𑄘𑄮𑄖𑄴𑄪𑄝𑄨𑄢𑄬—𑄝𑄧𑄚𑄴! 𑄖𑄧 𑄊𑄧𑄢𑄴 𑄝𑄚𑄚𑄨 𑄦𑄧𑄣𑄧 𑄇𑄪𑄘𑄴𑄫𑄢𑄴?</p>

<p>𑄥𑄪𑄘𑄮𑄖𑄴𑄪𑄝𑄨𑄝𑄮 𑄇𑄧𑄭 𑄝𑄪𑄘𑄴𑄙𑄨 𑄉𑄧𑄢𑄨—𑄃𑄬𑄭 𑄘𑄧, 𑄝𑄚 𑄘𑄨 𑄃𑄬𑄇𑄴 𑄇𑄧𑄖𑄴𑄖 𑄜𑄬𑄎𑄇𑄧𑄎 𑄗𑄪𑄝𑄬𑄠𑄮𑄁𑄉𑄬 𑄃𑄭𑅁</p>

<p>𑄃𑄨𑄚𑄴𑄘𑄨 𑄟𑄳𑄦𑄖𑄴𑄧𑄢𑄴 𑄥𑄪𑄘𑄮𑄖𑄴𑄪𑄝𑄨𑄝𑄮 𑄊𑄧𑄢𑄴 𑄝𑄚𑄚 𑄥𑄢 𑄉𑄧𑄢𑄨 𑄃𑄬𑄏𑄬𑄢𑄴𑅁 𑄇𑄧𑄠𑄴𑄝𑄮 𑄘𑄨𑄚𑄴 𑄎𑄬𑄢𑄬 𑄃𑄢𑄧 𑄣𑄪𑄋𑄨𑄣𑄮𑄉𑄨 𑄞𑄚𑄴𑄮 𑄝𑄨𑄣𑄬𑄭𑄝𑄮𑅁 𑄖𑄬
𑄛𑄪𑄎𑄮𑄢𑄴 𑄉𑄧𑄢𑄨𑄣𑄮𑄉𑄨 𑄥𑄪𑄘𑄮𑄖𑄴𑄪𑄝𑄨𑄢𑄬—𑄝𑄧𑄚𑄴, 𑄊𑄧𑄢𑄴 𑄦𑄧𑄣𑄧 𑄇𑄪𑄘𑄴𑄫𑄢𑄴?</p>

<p>𑄝𑄧𑄚𑄴, 𑄃𑄬𑄏𑄧 𑄖𑄬 𑄊𑄧𑄢𑄚𑄧𑄖𑄴 𑄇𑄬𑄘𑄇𑄴𑄖𑄪𑄇𑄴 𑄘𑄳𑄠𑄁𑄧𑄉𑄬, 𑄎𑄧𑄝𑄝𑄴 𑄜𑄨𑄢𑄬𑄣𑄧 𑄥𑄪𑄘𑄮𑄖𑄴𑄪𑄝𑄨𑄝𑄮𑅁 𑄚𑄨𑄖𑄴𑄖𑄉𑄬 𑄟𑄳𑄦𑄖𑄴𑄧𑄢𑄴 𑄊𑄧𑄢𑄚𑄴 𑄖𑄬 𑄇𑄧𑄟𑄧𑄣𑄬 𑄥𑄢
𑄉𑄧𑄢𑄨 𑄥𑄨𑄠𑄮𑄖𑄴 𑄝𑄧𑄘-𑄃𑄮 𑄛𑄍𑄳𑄠 𑄘𑄨𑄝𑄬𑅁</p>

<p>𑄃𑄢𑄧 𑄇𑄧𑄠𑄴𑄘𑄨𑄚𑄴 𑄎𑄬𑄢𑄬 𑄖𑄧𑄖𑄴𑄧 𑄖𑄣𑄝𑄨 𑄚𑄨𑄝𑄬𑄖𑄳𑄠𑄠𑄴 𑄃𑄬𑄣𑄧 𑄦𑄧𑄣 𑄝𑄨𑄣𑄬𑄭𑄝𑄮—𑄝𑄧𑄚𑄴! 𑄖𑄧 𑄊𑄧𑄢𑄴 𑄦𑄧𑄣𑄧 𑄇𑄪𑄘𑄴𑄫𑄢𑄴? 𑄃𑄬𑄧𑄭 𑄘𑄧, 𑄝𑄚 𑄥𑄢
𑄦𑄧𑄣𑄧𑄘𑄬—𑄎𑄧𑄝𑄝𑄴 𑄘𑄨𑄣𑄧 𑄥𑄪𑄘𑄮𑄖𑄴𑄪𑄝𑄨𑄝𑄮𑅁 𑄃𑄣𑄏𑄬 𑄥𑄬𑄣𑄧𑄇𑄬𑄴𑄚𑄴 𑄥𑄪𑄘𑄮𑄖𑄴𑄪𑄝𑄨𑄝𑄮𑄢𑄴 𑄝𑄧𑄘𑄉𑄪𑄚𑄴 𑄜𑄪𑄘𑄬𑄚𑄬𑄭 𑄍𑄧 𑄚𑄳𑄦𑄨𑄉𑄨𑄣𑄴𑄮𑄚𑄴𑅁</p>

<p>𑄃𑄢𑄧 𑄇𑄧𑄠𑄴𑄝𑄮 𑄘𑄨𑄚𑄴 𑄡𑄬𑄭 𑄃𑄝𑄢𑄴 𑄞𑄬𑄘 𑄘𑄨𑄣𑄮𑄉𑄨 𑄦𑄧𑄣𑄝𑄮—𑄝𑄧𑄚𑄴! 𑄖𑄧 𑄊𑄧𑄢𑄴 𑄦𑄧𑄣𑄧 𑄇𑄪𑄘𑄴𑄫𑄢𑄴?</p>

<p>𑄥𑄪𑄘𑄮𑄖𑄴𑄪𑄝𑄨 𑄇𑄧𑄣𑄧, 𑄝𑄧𑄘 𑄛𑄌𑄴𑄍𑄮𑄁 𑄘𑄧 𑄝𑄧𑄚𑄴! 𑄥𑄨𑄉𑄪𑄚𑄴 𑄃𑄨𑄇𑄴𑄨𑄚𑄬 𑄃𑄪𑄟𑄴 𑄘𑄮𑄋𑄧𑄖𑄬𑄴 𑄃𑄭𑅁</p>

<p>𑄃𑄨𑄚𑄴𑄘𑄨 𑄥𑄪𑄘𑄮𑄖𑄴𑄪𑄝𑄨𑄢𑄴 𑄍𑄧𑄉𑄪𑄚𑄴 𑄟𑄳𑄦𑄖𑄴𑄧𑄢𑄴 𑄝𑄬𑄉𑄨𑄘𑄮 𑄘𑄋𑄧𑄢𑄴 𑄘𑄨𑄊𑄮𑄣𑄴 𑄦𑄰𑄱𑄠𑄮𑄚𑄴 𑄃 𑄥𑄧𑄁𑄜𑄮𑄢𑄴 𑄦𑄰𑄱 𑄃𑄬𑄖𑄴𑄪𑄇𑄴 𑄃𑄪𑄢𑄧𑄚 𑄥𑄨𑄇𑄴𑄈𑄮𑄚𑄴𑅁 𑄃𑄢𑄧
𑄇𑄧𑄠𑄬𑄇𑄴𑄘𑄨𑄚𑄮𑄢𑄴 𑄞𑄨𑄘𑄨𑄢𑄬 𑄍𑄧𑄉𑄪𑄚𑄴 𑄡𑄧𑄇𑄬𑄴𑄚𑄴 𑄘𑄮𑄣𑄬 𑄉𑄧𑄢𑄨 𑄃𑄪𑄢𑄧𑄚 𑄥𑄨𑄊𑄨𑄣𑄇𑄴, 𑄥𑄧𑄇𑄬𑄴𑄚𑄴 𑄃𑄢𑄧 𑄈𑄧𑄝𑄧𑄢𑄴 𑄚𑄨𑄝𑄖𑄳𑄠𑄠𑄴 𑄃𑄬𑄣𑄧 𑄦𑄧𑄣 𑄝𑄨𑄣𑄬𑄭𑄝𑄮—𑄝𑄧𑄚𑄴!
𑄖𑄧 𑄊𑄧𑄢𑄴 𑄦𑄧𑄣𑄧 𑄇𑄪𑄘𑄴𑄫𑄢𑄴?</p>

<p>𑄥𑄪𑄘𑄮𑄖𑄴𑄪𑄝𑄨𑄝𑄮 𑄃𑄬𑄝𑄢𑄧𑄖𑄴 𑄝𑄧𑄣𑄴𑄛𑄨𑄠𑄬 𑄉𑄧𑄢𑄨 𑄇𑄧𑄣𑄧, 𑄞𑄢𑄨 𑄥𑄪𑄈𑄧𑄝𑄧𑄢𑄴 𑄝𑄧𑄚𑄴! 𑄞𑄢𑄨 𑄘𑄮𑄣𑄴 𑄘𑄨𑄝𑄬 𑄍𑄧 𑄦𑄰𑄱𑄠𑄮𑄚𑄴 𑄟𑄧𑄢𑄴𑅁</p>

<p>𑄡𑄬𑄭 𑄚 𑄇𑄧𑄙𑄚𑄴 𑄇𑄧𑄣𑄧, 𑄦𑄧𑄣 𑄝𑄨𑄣𑄬𑄭𑄝𑄮 𑄥𑄬𑄝𑄬𑄘𑄬𑄚𑄴 𑄘𑄪𑄘𑄴𑄪𑄢𑄬𑄭 𑄃𑄬𑄇𑄴𑄜𑄣𑄴 𑄟𑄢𑄨 𑄃𑄪𑄘𑄨𑄣𑄮𑄉𑄰𑄱 𑄉𑄌𑄴𑄮𑄖𑄴𑅁 𑄃 𑄏𑄝𑄬𑄣𑄧𑄉𑄰𑄱 𑄥𑄪𑄘𑄮𑄖𑄴𑄪𑄝𑄨𑄝𑄮𑄢𑄴
𑄝𑄳𑄦𑄝𑄮𑄖𑄴 𑄞𑄧𑄢𑄖𑄴 𑄉𑄧𑄢𑄨𑅁 𑄟𑄳𑄦𑄖𑄴𑄧𑄢𑄴 𑄏𑄝𑄬𑄣𑄬-𑄃𑄮 𑄇𑄨 𑄦𑄧𑄝𑄧? 𑄍𑄧𑄉𑄪𑄚𑄴 𑄥𑄬 𑄃𑄇𑄴𑄇𑄬𑄭 𑄜𑄪𑄢𑄪𑄖𑄴 𑄜𑄪𑄢𑄪𑄖𑄴 𑄉𑄧𑄢𑄨 𑄃𑄪𑄢𑄨𑄚𑄬𑄭 𑄛𑄮𑄣𑄴𑄣𑄬𑄭 𑄉𑄬𑄣𑄇𑄴𑄇𑄰𑄱 𑄡𑄬
𑄡𑄨𑄚𑄴𑄙𑄨 𑄛𑄢𑄬𑅁</p>

<p>𑄦𑄧𑄣 𑄝𑄨𑄣𑄬𑄭𑄝𑄮𑄢𑄴 𑄣𑄎𑄴𑄛𑄚 𑄘𑄬𑄭 𑄥𑄪𑄘𑄮𑄖𑄴𑄪𑄝𑄨𑄝𑄮 𑄃𑄪𑄌𑄴𑄍𑄰𑄱 𑄃𑄪𑄞𑄮𑄣𑄴𑄜𑄣𑄴! 𑄇𑄪𑄢𑄬 𑄃𑄬𑄣𑄧 𑄃𑄬𑄇𑄴𑄮 𑄇𑄘𑄝𑄧𑄣 𑄝𑄬𑄉𑄪𑄚𑄴 𑄉𑄏𑄧 𑄏𑄪𑄛𑄴𑅁 𑄖𑄬 𑄥𑄬𑄭
𑄏𑄪𑄛𑄴𑄮𑄢𑄴 𑄃𑄪𑄉𑄪𑄢𑄬 𑄖𑄨𑄢𑄨𑄁 𑄖𑄨𑄢𑄨𑄁 𑄚𑄎 𑄙𑄧𑄢𑄨𑄣𑄮 𑄃 𑄈𑄪𑄎𑄨 𑄉𑄧𑄋𑄧𑄖𑄴 𑄉𑄨𑄖𑄴 𑄉 𑄙𑄧𑄢𑄨𑄣𑄮 : </p>

<p>𑄉𑄏𑄧𑄖𑄴 𑄃𑄪𑄘𑄨 𑄘𑄪𑄇𑄴 𑄛𑄬𑄣𑄧, 𑄟𑄧 𑄝𑄧𑄚𑄬 𑄘𑄧 𑄣𑄎𑄴 𑄛𑄬𑄣𑄧</p>

<p>𑄃𑄨𑄀 𑄦𑄨𑄀 𑄃𑄨𑄀 𑄦𑄨𑄀 𑄡𑄧𑄇𑄴 𑄢𑄬 𑄡𑄧𑄇𑄴!</p>

<p>𑄡𑄧𑄇𑄴 𑄢𑄬 𑄡𑄧𑄇𑄴!!</p>

<p>𑄥𑄪𑄘𑄮𑄖𑄴𑄪𑄝𑄨𑄝𑄮 𑄃𑄧𑄟𑄧𑄇𑄧𑄘𑄧 𑄃𑄪𑄌𑄴𑄍𑄰𑄱 𑄉𑄨𑄘𑄮𑄢𑄴 𑄖𑄣𑄬 𑄖𑄣𑄬 𑄓𑄮 𑄣𑄢𑄨 𑄣𑄢𑄨 𑄛𑄪𑄚𑄴 𑄙𑄪𑄣𑄬𑄭 𑄙𑄪𑄣𑄬𑄭 𑄈𑄣𑄨𑄇𑄴 𑄚𑄎𑄬𑄢𑄴 𑄃 𑄚𑄎𑄬𑄢𑄴𑅁 𑄚𑄎𑄧𑄘𑄬
𑄚𑄎𑄧𑄘𑄬 𑄃𑄝𑄙 𑄉𑄧𑄢𑄨 𑄞𑄪𑄢𑄪𑄖𑄴 𑄉𑄧𑄢𑄨 𑄖𑄢𑄴 𑄛𑄪𑄚𑄮𑄖𑄴 𑄥𑄮𑄟𑄬𑄣𑄧𑄉𑄰𑄱 𑄃𑄬𑄇𑄴𑄮 𑄇𑄘𑅁 𑄛𑄪𑄚𑄮𑄖𑄴 𑄇𑄘 𑄥𑄧𑄟𑄚𑄢𑄴 𑄣𑄧𑄉𑄬 𑄣𑄧𑄉𑄬 𑄗𑄟𑄨 𑄉𑄬𑄣𑄧 𑄖𑄢𑄴
𑄚𑄌𑄴𑅁 𑄥𑄪𑄣𑄮𑄚𑄨 𑄡𑄧𑄚𑄴𑄖𑄳𑄢𑄧𑄚𑄠𑄴 𑄥𑄪𑄘𑄮𑄖𑄴𑄪𑄝𑄨𑄝𑄮 𑄃𑄪𑄢𑄨 𑄉𑄬𑄣𑄧 𑄘𑄨𑄢𑄴𑄟𑄨𑄌𑄴 𑄗𑄢𑄬𑄭 𑄚𑄧 𑄛𑄢𑄨𑅁 𑄃𑄪𑄢𑄨 𑄡𑄘𑄬 𑄡𑄘𑄬 𑄖𑄬 𑄣𑄪𑄋𑄨𑄣𑄮𑄉𑄰𑄱 𑄚𑄝𑄨𑄖𑄴𑄮 𑄊𑄧𑄢𑄧𑄖𑄴𑅁
𑄥𑄪𑄘𑄮𑄖𑄴𑄪𑄝𑄨𑄝𑄮 𑄇𑄪𑄎𑄮𑄣𑄨 𑄉𑄧𑄢𑄨 𑄇𑄧𑄣𑄧𑄉𑄰𑄱 𑄚𑄝𑄨𑄖𑄴𑄮𑄢𑄬 : </p>

<p>𑄚𑄝𑄨𑄖𑄴 𑄞𑄬𑄭𑄠𑄬 𑄥𑄢𑄧𑄌𑄴</p>

<p>𑄟𑄧 𑄛𑄪𑄚𑄮 𑄇𑄘𑄝𑄮𑄚𑄨</p>

<p>𑄈𑄪𑄠𑄬𑄭 𑄘𑄨 𑄛𑄢𑄧𑄌𑄴?</p>

<p>𑄖𑄢𑄬 𑄘𑄬𑄭 𑄚𑄝𑄨𑄖𑄳𑄠 𑄟𑄪 𑄛𑄨𑄌𑄬𑄴𑄚𑄬𑄭 𑄇𑄧𑄣𑄧, 𑄃𑄢𑄬, 𑄛𑄉𑄧𑄣𑄴 𑄥𑄪𑄘𑄮𑄖𑄴𑄪𑄝𑄨! 𑄃𑄬 𑄃𑄬𑄖𑄴𑄪𑄇𑄴 𑄉𑄧𑄢𑄨 𑄇𑄬𑄠𑄬𑄚𑄴 𑄖𑄧𑄢𑄴, 𑄈𑄪𑄢𑄚𑄴 𑄝𑄏𑄬𑄭 𑄘𑄨𑄣𑄬 𑄘𑄧
𑄖𑄨𑄉𑄴𑄖𑄨𑄉𑄬𑄭 𑄟𑄧𑄢𑄨 𑄡𑄬𑄝𑄬! 𑄡𑄉𑄰𑄱 𑄡𑄉𑄰𑄱, 𑄃𑄨𑄖𑄴𑄪𑄚𑄴 𑄡𑄉𑄰𑄱𑅁</p>

<p>𑄇𑄨? 𑄃𑄬𑄙𑄧𑄇𑄴 𑄦𑄬𑄣𑄜𑄬𑄣! 𑄇𑄬𑄠𑄬 𑄌𑄨𑄉𑄮𑄚𑄴 𑄞𑄨𑄣𑄨 𑄌𑄮𑄊𑄮𑄖𑄴 𑄃𑄬𑄖𑄴𑄪𑄉𑄮 𑄚𑄧 𑄣𑄉𑄬𑅁 𑄃𑄬𑄙𑄧𑄇𑄴 𑄃𑄧𑄉𑄧𑄟𑄚𑄴! 𑄥𑄪𑄘𑄮𑄖𑄴𑄪𑄝𑄨𑄝𑄮 𑄃𑄧𑄟𑄧𑄇𑄧𑄘𑄧 𑄢𑄉𑄬 𑄃
𑄃𑄧𑄉𑄧𑄟𑄚𑄬 𑄞𑄪𑄘𑄴𑄞𑄪𑄘𑄬𑄭 𑄞𑄪𑄘𑄴𑄞𑄪𑄘𑄬𑄭 𑄥𑄨𑄖𑄴𑄪𑄚𑄴 𑄃𑄪𑄢𑄨 𑄉𑄬𑄣𑄧𑄉𑄰𑄱𑅁 𑄟𑄳𑄦𑄖𑄴𑄧𑄢𑄴 𑄡𑄬𑄝𑄢𑄴 𑄃𑄉𑄬 𑄚𑄝𑄨𑄖𑄳𑄠𑄢𑄬 𑄘𑄧𑄟𑄨 𑄉𑄬𑄣𑄧, 𑄌𑄨𑄉𑄮𑄚𑄴 𑄞𑄨𑄣𑄨 𑄌𑄮𑄊𑄮𑄖𑄴 𑄚𑄧
𑄣𑄉𑄬𑄘𑄬, 𑄘𑄬𑄊 𑄡𑄮𑄇𑄴, 𑄟𑄭𑄪 𑄖𑄧𑄢𑄬 𑄃𑄬𑄇𑄴𑄘𑄨𑄚𑄴 𑄘𑄬𑄊𑄬𑄭 𑄘𑄨𑄟𑄴!</p>

<p>𑄃𑄬𑄇𑄴 𑄇𑄨𑄖𑄳𑄠𑄘𑄨 𑄇𑄘𑄢𑄴 𑄥𑄪𑄣𑄮𑄘𑄨 𑄃𑄧𑄚𑄳𑄠𑄧 𑄇𑄨𑄖𑄳𑄠𑄘𑄨 𑄃𑄧𑄉𑄧𑄟𑄚𑄴𑅁 𑄥𑄪𑄘𑄮𑄖𑄴𑄪𑄝𑄨𑄝𑄮 𑄉𑄧𑄁𑄘𑄨 𑄉𑄬𑄣𑄧 𑄃𑄪𑄚𑄴𑄘𑄪𑄢𑄴𑄝𑄮 𑄃𑄨𑄙𑄪𑅁 𑄖𑄬 𑄖𑄢𑄬 𑄇𑄧𑄣𑄧𑄉𑄰𑄱
: </p>

<p>𑄃𑄪𑄚𑄴𑄘𑄪𑄢𑄴 𑄞𑄬𑄭𑄠𑄬 𑄥𑄢𑄧𑄌𑄴</p>

<p>𑄚𑄝𑄨𑄖𑄳𑄠 𑄥𑄧𑄌𑄴𑄛𑄧𑄘𑄧𑄢𑄚𑄨</p>

<p>𑄇𑄟𑄬𑄢𑄬𑄭 𑄘𑄨 𑄛𑄢𑄧𑄌𑄴?</p>

<p>𑄃𑄮 𑄟𑄢𑄬 𑄟! 𑄥𑄨𑄠𑄬𑄚𑄨 𑄇𑄨 𑄇𑄧𑄙 𑄥𑄪𑄘𑄮𑄖𑄴𑄪𑄝𑄨 𑄞𑄬𑄭𑄠𑄬!—𑄃𑄪𑄚𑄴𑄘𑄪𑄢𑄴𑄝𑄮 𑄖 𑄇𑄧𑄙𑄚𑄨 𑄃𑄪𑄢𑄬𑄭𑄘𑄨 𑄇𑄧𑄣𑄧, 𑄇𑄨𑄋𑄨𑄢𑄨 𑄥𑄨𑄠𑄚𑄴 𑄟𑄭𑄪 𑄛𑄢𑄨𑄟𑄴?
𑄚𑄝𑄨𑄖𑄳𑄠 𑄖 𑄥𑄧𑄌𑄴𑄛𑄧𑄘𑄧𑄢𑄚𑄨 𑄗𑄧𑄭 𑄑𑄋𑄬𑄭 𑄑𑄋𑄬𑄭 𑄣𑄉𑄧𑄖𑄴 𑄚𑄧-𑄛𑄬𑄭𑄠𑄬 𑄎𑄉𑄖𑄴𑅁 𑄟𑄭𑄪 𑄇𑄨𑄋𑄨𑄢𑄨 𑄥𑄳𑄠 𑄥𑄨𑄠𑄬𑄚𑄨 𑄇𑄟𑄬𑄢𑄬𑄭 𑄘𑄨𑄟𑄴?</p>

<p>𑄃𑄪𑄚𑄴𑄘𑄪𑄌𑄳𑄠𑄢𑄴 𑄎𑄧𑄝𑄝𑄴 𑄥𑄪𑄚𑄨𑄚𑄬𑄭 𑄥𑄪𑄘𑄮𑄖𑄴𑄪𑄝𑄨𑄢𑄴 𑄢𑄉𑄴 𑄃𑄪𑄘𑄨𑄣𑄮 𑄌𑄧𑄁𑄊 𑄉𑄧𑄢𑄨𑅁 𑄖𑄬 𑄢𑄉𑄬 𑄟𑄉𑄬 𑄇𑄰𑄱 𑄃𑄪𑄘𑄨𑄣𑄮—𑄇𑄨𑄋𑄨𑄢𑄨 𑄇𑄟𑄬𑄢𑄬𑄭 𑄘𑄨𑄟𑄴!
𑄝𑄪𑄏𑄨𑄝𑄬 𑄎𑄬𑄢𑄬𑄘𑄨𑅁 𑄃𑄬𑄙𑄧𑄇𑄴 𑄃𑄧𑄇𑄴𑄊𑄨𑄚𑄳𑄠𑄧𑅁 𑄌𑄨𑄉𑄮𑄚𑄴 𑄇𑄬𑄠𑄬 𑄞𑄨𑄣𑄨 𑄌𑄮𑄊𑄮𑄖𑄴 𑄚𑄧 𑄣𑄉𑄬𑄘𑄬 : </p>

<p>𑄃𑄬𑄝𑄢𑄧𑄖𑄴 𑄥𑄪𑄘𑄮𑄖𑄴𑄪𑄝𑄨 𑄃𑄪𑄢𑄨 𑄉𑄬𑄣𑄧 𑄞𑄧𑄎 𑄝𑄨𑄣𑄬𑄭𑄝𑄮 𑄃𑄨𑄙𑄪𑅁 𑄖 𑄟𑄪𑄎𑄪𑄋𑄬 𑄡𑄬𑄭 𑄖𑄬 𑄇𑄧𑄣𑄧𑄉𑄰𑄱 : </p>

<p>𑄝𑄨𑄣𑄬𑄭 𑄞𑄬𑄭𑄠𑄬 𑄥𑄢𑄧𑄌𑄴</p>

<p>𑄃𑄪𑄚𑄴𑄘𑄪𑄌𑄳𑄠𑄢𑄬 𑄚𑄨 𑄖𑄭𑄪</p>

<p>𑄇𑄟𑄬𑄢𑄬𑄭 𑄛𑄢𑄧𑄌𑄴?</p>

<p>𑄦𑄖𑄴𑄖𑄚𑄨 𑄣𑄨𑄠𑄬𑄭 𑄣𑄨𑄠𑄬𑄭 𑄝𑄨𑄣𑄬𑄭𑄝𑄮 𑄇𑄧𑄣𑄧 𑄉𑄧𑄟𑄴𑄞𑄨𑄢𑄴 𑄦𑄰𑄱—𑄖𑄬 𑄗𑄠𑄴 𑄃𑄧𑄚𑄴𑄥𑄪𑄢𑄴 𑄉𑄘𑄧 𑄞𑄨𑄘𑄨𑄢𑄬 𑄛𑄮𑄣𑄬𑄴𑄚𑄬𑄭𑅁 𑄟𑄭𑄪 𑄖𑄢𑄬 𑄣𑄉𑄧𑄖𑄴 𑄛𑄬𑄟𑄴
𑄇𑄨𑄋𑄨𑄢𑄨?</p>

<p>𑄃𑄬𑄖𑄬-𑄃𑄮 𑄘𑄬𑄊𑄧𑄋𑄧𑄖𑄬𑄴 𑄖𑄢 𑄥𑄚𑄳𑄠, 𑄥𑄪𑄘𑄮𑄖𑄴𑄪𑄝𑄨𑄝𑄮 𑄞𑄝𑄨𑄣𑄮 𑄟𑄧𑄚𑄬 𑄟𑄧𑄚𑄬𑅁 𑄃𑄬𑄝𑄢𑄧𑄖𑄴 𑄖𑄬 𑄃𑄢𑄧 𑄝𑄬𑄌𑄴 𑄃𑄧𑄉𑄧𑄟𑄚𑄴 𑄛𑄬𑄭 𑄣𑄪𑄋𑄨𑄣𑄮𑄉𑄰𑄱
𑄇𑄪𑄉𑄪𑄢𑄴𑄝𑄮𑄢𑄴 𑄃𑄨𑄙𑄪 : </p>

<p>𑄇𑄪𑄉𑄪𑄢𑄴 𑄞𑄬𑄭𑄠𑄬 𑄥𑄢𑄧𑄌𑄴</p>

<p>𑄝𑄨𑄣𑄬𑄭𑄝𑄮𑄢𑄬 𑄚𑄨 </p>

<p>𑄇𑄟𑄬𑄢𑄬𑄭 𑄛𑄢𑄧𑄌𑄴?</p>

<p>𑄖𑄬 𑄗𑄠𑄴 𑄛𑄮𑄣𑄴𑄣𑄬𑄭 𑄛𑄮𑄣𑄴𑄣𑄬𑄭𑅁 𑄇𑄁 𑄇𑄁 𑄉𑄧𑄢𑄨 𑄖 𑄇𑄪𑄢𑄬 𑄉𑄬𑄣𑄬 𑄖𑄬 𑄃𑄬𑄉𑄰𑄱 𑄙𑄝𑄠𑄴 𑄉𑄏𑄧𑄖𑄴 𑄃𑄪𑄘𑄨 𑄝𑄰𑄱 𑄗𑄠𑄰𑄱𑅁 𑄟𑄭𑄪 𑄖𑄢𑄬 𑄙𑄧𑄢𑄨𑄟𑄴
𑄇𑄨𑄋𑄨𑄢𑄨?</p>

<p>𑄃𑄬𑄖𑄬-𑄃𑄮 𑄘𑄧 𑄌𑄋𑄧𑄖𑄬𑄴 𑄃𑄬𑄉𑄰𑄱 𑄞𑄧𑅁 𑄝𑄬𑄇𑄴 𑄝𑄨𑄎𑄨𑄖𑄳𑄠 𑄇𑄧𑄙𑅁 𑄟𑄧𑄚𑄬 𑄟𑄧𑄚𑄬 𑄟𑄬𑄖𑄴 𑄉𑄧𑄢𑄨𑄣𑄮 𑄥𑄪𑄘𑄮𑄖𑄴𑄪𑄝𑄨𑄝𑄮𑅁 𑄟𑄳𑄦𑄖𑄴𑄧𑄢𑄴 𑄞𑄝𑄨𑄣𑄮—𑄃𑄪𑄎𑄪
𑄃𑄋𑄪𑄣𑄬 𑄊𑄨 𑄚𑄧 𑄃𑄪𑄙𑄬𑅁 𑄇𑄧𑄙𑄠𑄴 𑄇𑄧𑄚𑄴𑄘𑄬, 𑄡𑄬𑄟𑄬𑄚𑄴 𑄇𑄪𑄉𑄪𑄢𑄴, 𑄥𑄬𑄟𑄬𑄚𑄴 𑄟𑄪𑄉𑄮𑄢𑄴𑅁 𑄡𑄋𑄧𑄢𑄴 𑄥𑄣𑄬𑄚𑄴 𑄥𑄬𑄭 𑄟𑄪𑄉𑄮𑄢𑄴𑄝𑄮 𑄃𑄨𑄙𑄪𑅁 𑄚𑄉𑄧𑄢𑄴𑄌𑄚𑄴,
𑄃𑄬𑄖𑄴𑄪𑄇𑄴 𑄎𑄬𑄢𑄬 𑄘𑄮𑄣𑄬 𑄉𑄧𑄢𑄨 𑄑𑄬𑄢𑄴 𑄛𑄬𑄝𑄬𑅁 𑄇𑄧𑄙𑄚𑄨 𑄞𑄝𑄨 𑄟𑄧𑄖𑄴𑄧𑄚𑄴 𑄖𑄬 𑄣𑄪𑄋𑄨𑄣𑄮𑄉𑄰𑄱 𑄟𑄪𑄉𑄮𑄢𑄴𑄝𑄮 𑄃𑄨𑄙𑄪 : </p>

<p>𑄟𑄪𑄉𑄮𑄢𑄴 𑄞𑄬𑄭𑄠𑄬 𑄥𑄢𑄧𑄌𑄴</p>

<p>𑄇𑄪𑄉𑄪𑄢𑄴𑄝𑄮 𑄢𑄬 𑄚𑄨 𑄖𑄭𑄪</p>

<p>𑄟𑄪𑄉𑄪𑄢𑄬𑄭 𑄛𑄢𑄧𑄌𑄴?</p>

<p>𑄟𑄪𑄉𑄮𑄢𑄴𑄝𑄮 𑄃𑄬𑄖𑄴𑄪𑄇𑄴 𑄚𑄮𑄚𑄬𑄠𑄬 𑄉𑄧𑄢𑄨 𑄥𑄪𑄘𑄮𑄖𑄴𑄪𑄝𑄨𑄢𑄬 𑄇𑄧𑄣𑄧, 𑄝𑄪𑄏𑄨𑄌𑄴 𑄞𑄬𑄭𑄙𑄧𑄚𑄴! 𑄟𑄭𑄪 𑄘𑄧 𑄃𑄢𑄴 𑄦𑄘𑄨 𑄚𑄧 𑄛𑄢𑄧𑄁 𑄖𑄧𑄟 𑄥𑄚𑄳𑄠𑅁 𑄇𑄨𑄃𑄮𑄎𑄧𑄚𑄬
𑄟𑄧𑄢𑄬 𑄙𑄧𑄢𑄨𑄚𑄬𑄭 𑄚𑄧 𑄟𑄢𑄨𑄣𑄬𑄉𑄰𑄱 𑄇𑄪𑄉𑄪𑄢𑄴𑄝𑄮 𑄟𑄪𑄉𑄪𑄢𑄮 𑄡𑄬𑄝𑄧 𑄇𑄨𑄋𑄨𑄢𑄨? 𑄖𑄭𑄪 𑄃𑄬𑄖𑄴𑄪𑄇𑄴 𑄟𑄪𑄢𑄮𑄖𑄴 𑄛𑄧𑄢𑄨 𑄘𑄮𑄣𑄬 𑄉𑄧𑄢𑄨 𑄞𑄝𑄨 𑄌𑅁</p>

<p>𑄃𑄪𑄀 𑄦𑄪, 𑄃𑄪𑄀 𑄦𑄪! 𑄃𑄬 𑄣𑄪𑄉𑄬𑄠𑄬 𑄘𑄧 𑄃𑄣𑄴𑄥𑄨 𑄇𑄪𑄟𑄴𑄊𑄧𑄢𑄴 𑄥𑄬𑄙𑄭𑄧! 𑄇𑄧𑄙𑄚𑄨 𑄚𑄧𑄢𑄧𑄟𑄴 𑄦𑄧𑄣𑄬 𑄇𑄨 𑄦𑄧𑄝𑄧? 𑄛𑄬𑄘𑄧 𑄞𑄨𑄘𑄨𑄢𑄬 𑄥𑄖𑄴𑄖𑄚𑄴
𑄌𑄢𑄳𑄦𑄨𑅁 𑄟𑄳𑄦𑄖𑄴𑄧𑄢𑄴 𑄃𑄬𑄖𑄢𑄬 𑄥𑄎 𑄘𑄨𑄟𑄴 𑄇𑄨𑄋𑄨𑄢𑄨? 𑄈𑄟𑄇𑄴𑄇𑄠𑄴 𑄃𑄬𑄇𑄴𑄇𑄚𑄴 𑄞𑄧 𑄉𑄧𑄢 𑄛𑄧𑄢𑄨𑄝𑄮—𑄞𑄝𑄨𑄣𑄮 𑄥𑄪𑄘𑄮𑄖𑄴𑄪𑄝𑄨𑄝𑄮𑅁 𑄃𑄉𑄖𑄳𑄠 𑄢𑄉𑄬 𑄖𑄬
𑄉𑄧𑄎𑄁 𑄟𑄢𑄨 𑄥𑄨𑄖𑄴𑄪𑄚𑄴 𑄡𑄬𑄭 𑄣𑄪𑄋𑄨𑄣𑄮𑄉𑄰𑄱 𑄃𑄊𑄪𑄚𑄚𑄧𑄢𑄴 𑄃𑄨𑄙𑄪𑅁 𑄥𑄨𑄙𑄪 𑄡𑄬𑄭 𑄖𑄬 𑄇𑄧𑄣𑄧𑄉𑄰𑄱 : </p>

<p>𑄃𑄉𑄪𑄚𑄴 𑄞𑄬𑄭𑄠𑄬 𑄥𑄢𑄧𑄌𑄴!</p>

<p>𑄟𑄪𑄉𑄮𑄢𑄴𑄝𑄮𑄢𑄬 𑄚𑄨 </p>

<p>𑄛𑄪𑄢𑄨 𑄜𑄬𑄣𑄬𑄭 𑄛𑄢𑄧𑄌𑄴?</p>

<p>𑄃𑄊𑄪𑄚𑄚𑄬 𑄇𑄧𑄣𑄧, 𑄈𑄟𑄇𑄴𑄇𑄠𑄴 𑄛𑄢𑄧𑄁! 𑄖𑄢𑄬 𑄛𑄪𑄢𑄨 𑄜𑄬𑄣𑄘𑄬 𑄇𑄧𑄘𑄧𑄇𑄴𑄧𑄚𑄴? 𑄟𑄳𑄦𑄖𑄴𑄧𑄢𑄴 𑄇𑄧𑄙 𑄦𑄧𑄣𑄧𑄘𑄬 𑄇𑄨, 𑄇𑄨𑄃𑄮𑄎𑄧𑄚𑄬 𑄖𑄢𑄬 𑄃𑄊𑄪𑄚𑄮𑄖𑄴
𑄚𑄧𑄘𑄨𑄣𑄬𑄉𑄨 𑄟𑄭𑄪 𑄖𑄢𑄬 𑄛𑄪𑄢𑄨 𑄜𑄬𑄣𑄬𑄟𑄴 𑄇𑄨𑄋𑄨𑄢𑄨?</p>

<p>𑄝𑄢𑄴 𑄝𑄢𑄴 𑄙𑄪𑄌𑄴 𑄈𑄘𑄬 𑄈𑄘𑄬 𑄥𑄪𑄘𑄮𑄖𑄴𑄪𑄝𑄨𑄝𑄮 𑄦𑄧𑄢𑄚𑄴 𑄦𑄧𑄣𑄧𑅁 𑄛𑄧𑄖𑄴𑄨 𑄎𑄉𑄖𑄴 𑄚𑄜𑄧𑄣𑄴 𑄦𑄧𑄣𑄧 𑄖𑄬𑅁 𑄇𑄪𑄎𑄮𑄣𑄨 𑄉𑄧𑄢𑄨 𑄝𑄪𑄏𑄬𑄚𑄬𑄭 𑄇𑄧𑄣𑄬-𑄃𑄮
𑄇𑄧𑄚𑄧 𑄇𑄟𑄴 𑄚𑄧 𑄦𑄧𑄠𑄴𑅁 𑄃𑄪𑄎𑄪 𑄉𑄧𑄢𑄨 𑄇𑄧𑄣𑄬-𑄃𑄮 𑄖𑄢 𑄇𑄨𑄖𑄳𑄠𑄠𑄴 𑄎𑄚𑄨 𑄝𑄬𑄋 𑄉𑄧𑄢𑄨 𑄥𑄪𑄚𑄮𑄚𑄴𑅁 𑄖𑄬 𑄞𑄝𑄨𑄣𑄮—𑄉𑄧𑄘 𑄘𑄪𑄚𑄨𑄠𑄢𑄴 𑄝𑄬𑄊𑄬 𑄛𑄢𑄛𑄁
𑄖𑄢𑄴𑄣𑄰𑄱 𑄌𑄣𑄇𑄨 𑄉𑄧𑄢𑄴𑄖𑄧𑄚𑄴 𑄘𑄬𑅁 𑄖𑄮 𑄖𑄬 𑄦𑄬𑄝 𑄚𑄧 𑄘𑄨 𑄃𑄬𑄝𑄢𑄧𑄖𑄴 𑄉𑄬𑄣𑄧 𑄛𑄚𑄨𑄉𑄚𑄧 𑄃𑄨𑄙𑄪𑅁 𑄖 𑄃𑄨𑄙𑄪 𑄡𑄬𑄭 𑄖𑄬 𑄇𑄧𑄣𑄧𑄉𑄰𑄱 : </p>

<p>𑄛𑄚𑄨 𑄞𑄬𑄭𑄠𑄬 𑄥𑄢𑄧𑄌𑄴!</p>

<p>𑄃𑄉𑄪𑄚𑄚𑄴 𑄚𑄨</p>

<p>𑄟𑄢𑄬𑄭 𑄜𑄬𑄣𑄬𑄭 𑄛𑄢𑄧𑄌𑄴?</p>

<p>𑄥𑄪𑄘𑄮𑄖𑄴𑄪𑄝𑄨𑄢𑄴 𑄇𑄧𑄙 𑄥𑄪𑄚𑄨 𑄛𑄚𑄨𑄉𑄚𑄬 𑄃𑄪𑄉𑄪𑄙𑄮 𑄦𑄎𑄨 𑄦𑄎𑄨 𑄉𑄧𑄣𑄨 𑄛𑄧𑄢𑄬𑄢𑄴𑅁 𑄖𑄬 𑄇𑄧𑄠𑄴𑄘𑄬—𑄥𑄪𑄚𑄴 𑄞𑄬𑄧𑄠𑄬 𑄟𑄧 𑄇𑄧𑄙𑄚𑄴𑅁 𑄟𑄭𑄪 𑄃𑄉𑄪𑄚𑄴 𑄟𑄢𑄬𑄭
𑄚𑄧 𑄛𑄢𑄨𑄣𑄬 𑄃 𑄇𑄧𑄚𑄴𑄚 𑄛𑄢𑄨𑄝𑄮? 𑄟𑄳𑄦𑄖𑄴𑄧𑄢𑄴 𑄇𑄧𑄙𑄚𑄴 𑄦𑄧𑄣𑄧𑄘𑄬 𑄇𑄧𑄚𑄴𑄚 𑄟𑄧𑄢𑄬 𑄃𑄉𑄪𑄚𑄚𑄧𑄢𑄴 𑄃𑄨𑄙𑄪 𑄍𑄨𑄘𑄨 𑄘𑄨𑄝𑄮𑄉𑄰𑄱? 𑄃𑄬𑄇𑄴𑄎𑄧𑄚𑄬 𑄖 𑄃𑄨𑄙𑄪
𑄟𑄧𑄢𑄬 𑄣𑄰𑄱 𑄉𑄬𑄣𑄬 𑄘𑄧 𑄦𑄧𑄠𑄴𑅁</p>

<p>𑄖 𑄇𑄧𑄙𑄢𑄴 𑄍𑄨𑄢𑄨 𑄥𑄪𑄚𑄨𑄚𑄬𑄭 𑄥𑄪𑄘𑄮𑄖𑄴𑄪𑄝𑄨𑄢𑄴 𑄡𑄬𑄚𑄴 𑄝𑄪𑄇𑄴 𑄎𑄧𑄣𑄨 𑄡𑄠𑄴𑅁 𑄝𑄬𑄇𑄴 𑄜𑄧𑄚𑄴𑄘𑄨𑄢𑄴 𑄇𑄧𑄙𑅁 𑄃𑄬𑄇𑄴 𑄎𑄧𑄚𑄬 𑄣𑄰𑄱 𑄉𑄬𑄣𑄬 𑄖𑄬 𑄦𑄧𑄠𑄴,
𑄚𑄧𑄣𑄬𑄚𑄴 𑄚𑄧 𑄦𑄧𑄠𑄴𑅁 𑄇𑄧𑄙𑄝𑄖𑄴𑄖𑄢𑄴 𑄃𑄬𑄇𑄴𑄇𑄚𑄴 𑄙𑄪𑄎𑄨 𑄃𑄊𑄬? 𑄃𑄨𑄠𑄬𑄚𑄨 𑄇𑄨𑄙𑄮𑄇𑄳𑄠𑄚𑄴 𑄉 𑄥𑄧𑄢𑄴𑄎𑄳𑄠 𑄇𑄧𑄙? 𑄈𑄣𑄨𑄇𑄴 𑄛𑄨𑄒𑄴 𑄝𑄎𑄬𑄝𑄢𑄴
𑄝𑄪𑄘𑄴𑄙𑄨𑅁 𑄢𑄉𑄬 𑄃𑄧𑄎𑄧𑄁𑄌𑄧𑄁 𑄦𑄰𑄱 𑄃𑄬𑄝𑄢𑄧𑄖𑄴 𑄖𑄬 𑄉𑄬𑄣𑄧 𑄦𑄬𑄖𑄳𑄠 𑄃𑄨𑄙𑄪 : </p>

<p>𑄦𑄬𑄖𑄴 𑄞𑄬𑄭𑄠𑄬 𑄥𑄢𑄧𑄌𑄴!</p>

<p>𑄛𑄚𑄨𑄉𑄚𑄴 𑄚𑄨</p>

<p>𑄛𑄨 𑄈𑄬𑄭 𑄛𑄢𑄧𑄌𑄴?</p>

<p>𑄌𑄮𑄈𑄴 𑄟𑄬𑄣𑄬 𑄟𑄬𑄣𑄬 𑄉𑄧𑄢𑄨 𑄈𑄚𑄧𑄇𑄴𑄧𑄚𑄴 𑄖 𑄟𑄪𑄈𑄳𑄠 𑄢𑄨𑄚𑄨 𑄌𑄬𑄭 𑄦𑄬𑄖𑄳𑄠 𑄇𑄧𑄣𑄧, 𑄇𑄨 𑄇𑄧𑄙 𑄇𑄧𑄖𑄬𑄴 𑄖𑄭𑄪? 𑄞𑄢𑄨 𑄃𑄪𑄌𑄴𑄮 𑄛𑄬𑄭𑄠𑄮𑄌𑄳𑄠? 𑄇𑄧𑄋𑄧𑄖𑄬𑄴
𑄇𑄧𑄖𑄴𑄧𑄟𑄚𑄴 𑄛𑄚𑄨 𑄘𑄬𑄈𑄳𑄠𑄧𑄌𑄴? 𑄛𑄚𑄨 𑄈 𑄛𑄧𑄢𑄨𑄝𑄮! 𑄛𑄚𑄨 𑄈𑄬𑄭 𑄈𑄬𑄭 𑄛𑄬𑄑𑄴 𑄜𑄪𑄣𑄬𑄚𑄬𑄭 𑄥𑄬𑄌𑄴𑄟𑄬𑄌𑄴 𑄟𑄧𑄢𑄨 𑄡𑄬𑄘𑄪𑄁 𑄃𑄭 𑄃𑄧? 𑄡 𑄡 𑄛𑄉𑄧𑄣𑄴
𑄥𑄪𑄘𑄮𑄖𑄴𑄪𑄝𑄨𑅁 𑄇𑄚𑄴𑄦𑄬𑄣𑄬𑄖𑄳𑄠 𑄚𑄧 𑄉𑄧𑄢𑄨𑄌𑄴𑅁 𑄟𑄧𑄢𑄴 𑄟𑄬𑄦𑄳𑄣 𑄇𑄟𑄴 𑄛𑄧𑄢𑄨 𑄃𑄊𑄬𑅁 𑄖𑄢𑄬 𑄃𑄬𑄇𑄴 𑄉𑄧𑄝𑄚𑄴 𑄘𑄨𑄣𑄮𑅁</p>

<p>𑄃𑄬𑄝𑄢𑄧𑄖𑄴 𑄥𑄪𑄘𑄮𑄖𑄴𑄪𑄝𑄨𑄢𑄴 𑄎𑄬𑄌𑄬𑄴𑄖𑄴 𑄉𑄧𑄢𑄨 𑄢𑄉𑄴 𑄃𑄪𑄘𑄨𑄣𑄮𑅁 𑄢𑄉𑄬 𑄖𑄬 𑄉𑄨𑄢𑄴𑄉𑄨𑄢𑄢𑄴𑅁 𑄃𑄨𑄚𑄴𑄘𑄨 𑄇𑄘𑄝𑄮𑄢𑄴 𑄥𑄪𑄣𑄮𑄚𑄨, 𑄥𑄬𑄖𑄴𑄪𑄚𑄮 𑄝𑄬𑄦𑄪𑄘𑄮
𑄃𑄧𑄉𑄧𑄙 𑄥𑄪𑄚𑄮𑄚𑅁 𑄢𑄉𑄬 𑄖𑄢𑄴 𑄌𑄮𑄊𑄬𑄘𑄨 𑄃𑄉𑄪𑄚𑄴 𑄙𑄢𑄴𑅁 𑄟𑄳𑄦𑄖𑄴𑄧𑄢𑄴 𑄃𑄬𑄖𑄴𑄪𑄟𑄮 𑄦𑄬𑄭𑄘𑄮𑄢𑄬 𑄖𑄬 𑄇𑄨 𑄉𑄧𑄢𑄨 𑄛𑄢𑄬𑅁 𑄖𑄬 𑄌𑄨𑄘𑄬𑄉𑄧𑄢 𑄙𑄧𑄢𑄨𑄣𑄮𑅁
𑄃𑄝𑄙 𑄉𑄧𑄢𑄨 𑄖𑄢𑄴 𑄦𑄨𑄘𑄮𑄖𑄴 𑄃𑄪𑄘𑄨𑄣𑄮 𑄖𑄢𑄴 𑄟𑄧𑄏𑄉𑄪𑄚𑄮𑄢𑄴 𑄇𑄧𑄙𑅁 𑄟𑄧𑄏𑄉𑄪𑄚𑄴𑅁 𑄦𑄧𑄠𑄴, 𑄟𑄧𑄏𑄉𑄪𑄚𑄬 𑄖𑄳𑄦𑄬 𑄇𑄣𑄴𑄇𑄘 𑄛𑄪𑄢𑄬𑄭𑄘𑄨 𑄛𑄢𑄨𑄝𑄇𑄬𑄴 𑄃𑄬
𑄊𑄪𑄘𑄪𑄟𑄮 𑄦𑄬𑄖𑄴𑄮𑄢𑄬𑅁 𑄖𑄬 𑄃𑄢𑄴 𑄘𑄬𑄢𑄩 𑄚𑄧 𑄉𑄧𑄢𑄨 𑄃𑄪𑄢𑄨 𑄉𑄬𑄣𑄧 𑄟𑄧𑄏𑄉𑄪𑄚𑄮 𑄃𑄨𑄙𑄪𑅁 𑄖𑄢 𑄃𑄨𑄙𑄪 𑄡𑄬𑄭 𑄖𑄬 𑄇𑄧𑄣𑄧𑄉𑄰𑄱 : </p>

<p>𑄟𑄧𑄏 𑄞𑄬𑄭𑄣𑄧𑄇𑄴 𑄥𑄢𑄧!</p>

<p>𑄦𑄬𑄭𑄖𑄴𑄮𑄢𑄬 𑄚𑄨</p>

<p>𑄉𑄪𑄎𑄪𑄢𑄬𑄭 𑄛𑄢𑄧?</p>

<p>𑄃𑄮𑄟! 𑄥𑄨𑄠𑄚𑄴 𑄇𑄨 𑄇𑄧𑄙? 𑄟𑄧𑄏𑄉𑄪𑄚𑄬 𑄝𑄬𑄇𑄴𑄪𑄚𑄬 𑄥𑄮𑄎𑄬𑄭 𑄃𑄪𑄘𑄨𑄣𑄇𑄴𑅁 𑄖𑄭𑄪 𑄦𑄧𑄣𑄬𑄘𑄬 𑄃𑄟 𑄝𑄧𑄚𑄴𑅁 𑄖𑄧𑄢𑄴 𑄝𑄨𑄛𑄧𑄘𑄧𑄖𑄴 𑄃𑄟𑄨 𑄃𑄇𑄴𑄇𑄰𑄱 𑄚𑄧
𑄡𑄬𑄭 𑄇𑄨 𑄉𑄧𑄢𑄨𑄝𑄮𑄁? 𑄡𑄬𑄭 𑄡𑄬𑄭 𑄃𑄨𑄇𑄴𑄪𑄚𑄪 𑄡𑄬𑄭𑅁 𑄘𑄬𑄊𑄬𑄭 𑄘𑄬𑄊𑄨 𑄇𑄪𑄙𑄪 𑄃𑄊𑄬 𑄝𑄬𑄃𑄇𑄴𑄧𑄣𑄳𑄠 𑄦𑄬𑄭𑄖𑄴𑄮𑅁 𑄖𑄢𑄬 𑄃𑄨𑄇𑄴𑄨𑄚𑄬 𑄉𑄬𑄛𑄴 𑄉𑄧𑄢𑄨𑄝𑄮𑄁𑄉𑄰𑄱𑅁</p>

<p>𑄇𑄰𑄱𑄟𑄧𑄖𑄴𑄧𑄚𑄴 𑄏𑄉𑄬 𑄏𑄇𑄴 𑄟𑄧𑄏 𑄃𑄪𑄢𑄨 𑄡 𑄙𑄧𑄢𑄨𑄣𑄇𑄴 𑄥𑄪𑄘𑄮𑄖𑄴𑄪𑄝𑄨𑄢𑄴 𑄥𑄧𑄟𑄢𑄬𑅁 𑄏𑄉𑄬 𑄏𑄇𑄴 𑄡𑄘𑄧𑄚𑄴 𑄃 𑄡𑄘𑄧𑄚𑄴𑅁 𑄃𑄧𑄜𑄪𑄢𑄧𑄚𑄴𑄘𑄨,
𑄃𑄧𑄉𑄧𑄚𑄴𑄘𑄨𑅁 𑄇𑄣 𑄙𑄪𑄟𑄮 𑄥𑄚𑄴 𑄟𑄧𑄏 𑄏𑄇𑄴 𑄏𑄝𑄬𑄭 𑄙𑄧𑄢𑄨𑄣𑄇𑄴𑄇𑄰𑄱 𑄦𑄬𑄖𑄴𑄮𑄢𑄬𑅁 𑄦𑄬𑄖𑄴𑄮𑄢𑄴 𑄚𑄉𑄬 𑄇𑄚𑄬 𑄥𑄮𑄟𑄬𑄣𑄇𑄴 𑄟𑄧𑄏𑄉𑄪𑄚𑄴𑅁 𑄚𑄧𑄢𑄧𑄟𑄴 𑄎𑄉 𑄌𑄬𑄭
𑄌𑄬𑄭 𑄖𑄢 𑄇𑄟𑄢 𑄙𑄧𑄢𑄨𑄣𑄇𑄴 𑄦𑄬𑄖𑄴𑄮𑄢𑄬𑅁 𑄟𑄧𑄏 𑄇𑄟𑄧𑄢𑄬 𑄦𑄬𑄖𑄴𑄮 𑄛𑄉𑄧𑄣𑄧 𑄥𑄚𑄴 𑄦𑄰𑄱 𑄃𑄪𑄘𑄨𑄣𑄮𑅁 𑄖𑄬 𑄏𑄢𑄴 𑄎𑄧𑄁𑄋𑄧𑄣𑄴, 𑄉𑄌𑄴 𑄝𑄌𑄴 𑄟𑄧𑄣
𑄙𑄧𑄢𑄨𑄣𑄮𑅁 𑄜𑄭𑄣𑄴𑄣 𑄙𑄧𑄢𑄨𑄣𑄮𑅁 𑄘𑄪𑄝𑄴 𑄘𑄝𑄴 𑄉𑄧𑄢 𑄙𑄧𑄢𑄨𑄣𑄮𑅁 𑄖𑄢𑄴 𑄟𑄧𑄏 𑄖𑄮𑄌𑄳𑄠 𑄥𑄧𑄎𑄳𑄠𑄧 𑄚𑄧 𑄦𑄧𑄢𑄴𑅁 𑄌𑄮𑄇𑄨𑄖𑄳𑄠 𑄣𑄈𑄬 𑄣𑄈𑄴 𑄟𑄧𑄏
𑄥𑄧𑄎𑄘𑄧𑄚𑄴𑅁 𑄟𑄧𑄏𑄢𑄴 𑄃𑄣𑄳𑄠𑄢𑄬 𑄦𑄬𑄖𑄴𑄮𑄢𑄬 𑄘𑄬𑄊 𑄚𑄧 𑄡𑄠𑄴𑅁 𑄥𑄬𑄎𑄬 𑄃𑄢𑄴 𑄥𑄧𑄎𑄳𑄠𑄧 𑄉𑄧𑄢𑄨 𑄚𑄧 𑄛𑄢𑄨 𑄦𑄬𑄖𑄴𑄮 𑄉𑄪𑄎𑄪𑄢𑄮 𑄙𑄧𑄢𑄨𑄣𑄮 𑄜𑄳𑄢𑄬𑄁 𑄜𑄳𑄢𑄬𑄁𑅁 𑄖𑄬
𑄟𑄧𑄏𑄉𑄪𑄚𑄮𑄢𑄴 𑄃𑄇𑄳𑄢𑄧𑄟𑄧𑄚𑄧𑄖𑄴𑄪𑄚 𑄝𑄎𑄨𑄝𑄖𑄴𑄖𑄭 𑄘𑄪𑄟𑄪𑄢𑄨 𑄉𑄬𑄣𑄧 𑄛𑄚𑄨𑄉𑄚𑄧𑄢𑄴 𑄇𑄪𑄢𑄬𑅁 𑄖𑄬 𑄛𑄚𑄨𑄉𑄚𑄴 𑄌𑄪𑄏𑄨 𑄈 𑄙𑄧𑄢𑄨𑄣𑄮𑅁</p>

<p>𑄦𑄬𑄖𑄴𑄮 𑄌𑄪𑄏𑄨 𑄈𑄢𑄴 𑄘𑄬𑄭 𑄛𑄚𑄨𑄉𑄚𑄬 𑄇𑄪𑄎𑄮𑄣𑄨 𑄉𑄧𑄢 𑄙𑄧𑄢𑄨𑄣𑄮𑅁 𑄘𑄮𑄦𑄭 𑄘𑄮𑄋𑄧𑄢𑄴 𑄖𑄧𑄢𑄬, 𑄟𑄧𑄢𑄬 𑄌𑄪𑄏𑄨 𑄚𑄧 𑄈𑄬𑄌𑄴, 𑄟𑄭𑄪 𑄃𑄨𑄇𑄴𑄨𑄚𑄬 𑄃𑄉𑄪𑄚𑄚𑄴
𑄟𑄢𑄬𑄟𑄴𑄝𑄰𑄱𑅁 𑄛𑄚𑄨𑄉𑄚𑄧𑄢𑄴 𑄓𑄧𑄢𑄬 𑄃𑄉𑄪𑄚𑄚𑄬 𑄉𑄬𑄣𑄧 𑄟𑄪𑄉𑄮𑄢𑄴𑄝𑄮𑄢𑄬 𑄛𑄪𑄢𑄨 𑄜𑄬𑄣𑄬𑄝𑄖𑄳𑄠𑄠𑄴𑅁 𑄟𑄪𑄉𑄮𑄢𑄴𑄝𑄮 𑄉𑄬𑄣𑄧 𑄇𑄪𑄉𑄪𑄢𑄴𑄝𑄮 𑄛𑄨𑄘𑄨𑄝𑄖𑄳𑄠𑄠𑄴𑅁 𑄥𑄬 𑄎𑄬𑄢𑄬
𑄇𑄪𑄉𑄪𑄢𑄴𑄝𑄮 𑄉𑄬𑄣𑄧 𑄝𑄨𑄣𑄬𑄭𑄝𑄮 𑄇𑄟𑄬𑄢𑄬𑄝𑄖𑄳𑄠𑄠𑄴𑅁 𑄝𑄨𑄣𑄬𑄭𑄝𑄮 𑄉𑄬𑄣𑄧 𑄃𑄪𑄚𑄴𑄘𑄪𑄢𑄴𑄝𑄮 𑄟𑄢𑄨𑄝𑄖𑄳𑄠𑄠𑄴𑅁 𑄓𑄧𑄢𑄬 𑄃𑄪𑄚𑄴𑄘𑄪𑄢𑄴𑄝𑄮 𑄉𑄬𑄣𑄧 𑄚𑄝𑄨𑄖𑄳𑄠𑄢𑄴
𑄘𑄧𑄢𑄧𑄛𑄴𑄞𑄬𑄚𑄚𑄨 𑄇𑄟𑄬𑄢𑄬𑄭 𑄘𑄨𑄝𑄖𑄳𑄠𑄠𑄴𑅁 𑄝𑄬𑄉𑄧 𑄎𑄬𑄢𑄬 𑄝𑄨𑄛𑄧𑄘𑄴 𑄝𑄪𑄏𑄨 𑄚𑄝𑄨𑄖𑄳𑄠 𑄥𑄪𑄘𑄮𑄖𑄴𑄪𑄝𑄨𑄢𑄬 𑄇𑄧𑄠𑄴𑄘𑄬—𑄃𑄠𑄴 𑄥𑄪𑄘𑄮𑄖𑄴𑄪𑄝𑄨 𑄞𑄬𑄭𑄠𑄬, 𑄃𑄠𑄴, 𑄖𑄧
𑄛𑄪𑄚𑄮 𑄇𑄘𑄝𑄮 𑄈𑄪𑄠𑄬𑄭 𑄘𑄮𑄁𑅁 𑄃𑄬𑄝𑄢𑄧𑄖𑄴 𑄥𑄪𑄘𑄮𑄖𑄴𑄪𑄝𑄨 𑄈𑄪𑄎𑄨 𑄦𑄧𑄣𑄧𑅁 𑄖𑄬 𑄃𑄪𑄌𑄴𑄍𑄮 𑄛𑄪𑄌𑄴𑄍𑄰𑄱 𑄃𑄪𑄢𑄨 𑄡𑄬𑄭 𑄣𑄪𑄎𑄪𑄢𑄪𑄇𑄴 𑄉𑄧𑄢𑄨 𑄟𑄪𑄎𑄪𑄋𑄬 𑄗𑄨𑄠𑄬𑄣𑄧𑄉𑄰𑄱
𑄚𑄝𑄨𑄖𑄳𑄠𑄢𑄴𑅁</p>

<p>𑄃𑄬𑄝𑄢𑄴 𑄚𑄝𑄨𑄖𑄳𑄠 𑄖𑄢𑄴 𑄌𑄨𑄟𑄴𑄌𑄨𑄟𑄳𑄠 𑄙𑄢𑄴 𑄈𑄪𑄢𑄚𑄴 𑄝𑄇𑄴𑄥𑄧𑄖𑄴𑄪𑄚𑄴 𑄚𑄨𑄊𑄬𑄣𑄬𑄣𑄧𑅁 𑄃𑄬𑄇𑄴 𑄦𑄘𑄬 𑄖𑄬 𑄈𑄪𑄢𑄚𑄴 𑄙𑄧𑄢𑄨 𑄥𑄪𑄘𑄮𑄖𑄴𑄪𑄝𑄨𑄢𑄬 𑄇𑄧𑄣𑄧,
𑄇𑄰𑄱, 𑄛𑄪𑄚𑄚𑄴 𑄃𑄣𑄧𑄇𑄴 𑄉𑄧𑄢, 𑄖𑄧 𑄛𑄪𑄚𑄮 𑄇𑄘𑄝𑄮 𑄈𑄪𑄠𑄬𑄭 𑄘𑄮𑄁𑅁 𑄥𑄪𑄘𑄮𑄖𑄴𑄪𑄝𑄨 𑄛𑄪𑄚𑄚𑄴 𑄃𑄣𑄧𑄇𑄴 𑄉𑄧𑄢𑄨 𑄗𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄡𑄬𑄭 𑄚𑄝𑄨𑄖𑄳𑄠 𑄖
𑄈𑄪𑄢𑄚𑄴 𑄥𑄪𑄘𑄮𑄖𑄴𑄪𑄝𑄨𑄢𑄴 𑄛𑄪𑄚𑄚𑄧𑄖𑄴 𑄝𑄏𑄬𑄭 𑄘𑄨𑄣𑄧 𑄞𑄬𑄢𑄬𑄖𑄴 𑄉𑄧𑄢𑄨 𑄥𑄪𑄘𑄮𑄖𑄴𑄪𑄝𑄨𑄢𑄴 𑄛𑄪𑄚𑄚𑄴 𑄉𑄬𑄣𑄧 𑄇𑄝𑅁 𑄥𑄪𑄘𑄮𑄖𑄴𑄪𑄝𑄨 𑄖𑄨𑄇𑄴𑄖𑄨𑄉𑄘𑄬 𑄖𑄨𑄇𑄴𑄖𑄨𑄉𑄘𑄬 𑄉𑄬𑄣𑄧
𑄟𑄧𑄢𑄨𑅁 𑄇𑄨𑄖𑄴𑄗𑄬 𑄦𑄧𑄣𑄧 𑄗𑄪𑄟𑄴, 𑄝𑄬𑄉𑄬 𑄡𑄧 𑄊𑄪𑄟𑄴𑅁♦</p>

<h2>𑄇𑄧𑄝𑄨 𑄙𑄧𑄝𑄨</h2>

<p>𑄃𑄬𑄖𑄬𑄴 𑄃𑄬𑄇𑄴 𑄃𑄘𑄟𑄧𑄖𑄴 𑄃𑄬𑄣𑄇𑄴 𑄃𑄬𑄇𑄴 𑄝𑄪𑄌𑄳𑄠 𑄃 𑄝𑄪𑄢𑄨𑅁 𑄝𑄪𑄌𑄳𑄠 𑄝𑄪𑄢𑄨 𑄛𑄧𑄖𑄴𑄨𑄘𑄨𑄚𑄴 𑄎𑄪𑄟𑄮𑄖𑄴 𑄡𑄚𑄴𑅁 𑄊𑄧𑄢𑄧𑄖𑄴 𑄗𑄠𑄴 𑄖𑄢 𑄏𑄨𑄝𑄮
𑄇𑄧𑄝𑄨𑅁 𑄃𑄧𑄚𑄳𑄠𑄧𑄘𑄨𑄚𑄮 𑄥𑄚𑄴 𑄥𑄬𑄘𑄨𑄚𑄳𑄠-𑄃𑄮 𑄝𑄪𑄌𑄳𑄠 𑄝𑄪𑄢𑄨 𑄎𑄪𑄟𑄮𑄖𑄴 𑄉𑄬𑄣𑄇𑄴𑅁 𑄇𑄧𑄝𑄨 𑄢𑄧𑄣𑄧 𑄊𑄧𑄢𑄧𑄖𑄴𑅁 𑄝𑄪𑄌𑄳𑄠 𑄝𑄪𑄢𑄨 𑄎𑄪𑄟𑄮𑄖𑄴 𑄡𑄘𑄬 𑄞𑄖𑄴
𑄟𑄧𑄎 𑄃 𑄛𑄚𑄨 𑄇𑄪𑄖𑄴𑄨 𑄃𑄬𑄇𑄴𑄮 𑄣𑄧𑄉𑄬 𑄉𑄧𑄢𑄨 𑄚𑄨𑄣𑄇𑄴𑅁 𑄟𑄳𑄦𑄖𑄴𑄧𑄢𑄴 𑄥𑄬𑄇𑄬𑄴𑄚𑄬 𑄃𑄉𑄖𑄳𑄠 𑄦𑄧𑄢𑄚𑄧 𑄘𑄨𑄚𑄴𑅁 𑄟𑄘𑄨 𑄛𑄚𑄨 𑄥𑄪𑄉𑄬𑄭 𑄡𑄬𑄭𑄠𑄬𑅁 𑄃𑄬𑄇𑄬𑄴𑄚
𑄇𑄟𑄴 𑄉𑄧𑄢𑄨𑄣𑄬 𑄛𑄚𑄨 𑄗𑄎𑄬 𑄙𑄧𑄢𑄬𑅁 𑄘𑄨𑄝𑄪𑄌𑄳𑄠 𑄞𑄖𑄴 𑄈𑄬𑄝𑄢𑄴 𑄃𑄧𑄇𑄴𑄖𑄧𑄖𑄴 𑄖𑄢𑄢𑄴 𑄇𑄪𑄖𑄴𑄨 𑄛𑄚𑄨𑄉𑄚𑄴 𑄜𑄪𑄢𑄬𑄭 𑄉𑄬𑄣𑄧𑅁</p>

<p>𑄝𑄨𑄣𑄳𑄠 𑄘𑄨𑄝𑄮𑄢𑄧𑄖𑄴 𑄇𑄟𑄴 𑄉𑄧𑄢𑄧𑄘𑄬 𑄝𑄪𑄢𑄨 𑄛𑄚𑄨𑄗𑄎𑄬 𑄦𑄧𑄢𑄚𑄴 𑄦𑄧𑄣𑄧𑅁 𑄖𑄬 𑄎𑄪𑄟𑄮𑄖𑄴 𑄇𑄟𑄴 𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄝𑄪𑄌𑄳𑄠𑄢𑄬 𑄇𑄧𑄣𑄧, 𑄡𑄬𑄭
𑄝𑄪𑄌𑄳𑄠, 𑄛𑄚𑄨 𑄈𑄬𑄠𑄰𑄱𑅁 𑄝𑄪𑄌𑄳𑄠 𑄇𑄧𑄣𑄧, 𑄝𑄇𑄴𑄮 𑄙𑄪𑄎𑄮𑄇𑄴𑅁 𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄝𑄪𑄢𑄨 𑄃𑄢𑄧 𑄇𑄧𑄣𑄧, 𑄡𑄬𑄭 𑄝𑄪𑄌𑄳𑄠, 𑄛𑄚𑄨 𑄈𑄬𑄭𑄠𑄰𑄱𑅁 𑄝𑄪𑄌𑄳𑄠
𑄇𑄧𑄣𑄧, 𑄝𑄇𑄴𑄮 𑄙𑄪𑄎𑄮𑄇𑄴𑅁 𑄃𑄢𑄧 𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄝𑄪𑄢𑄨 𑄃𑄢𑄧 𑄇𑄧𑄣𑄧 𑄥𑄬𑄭 𑄃𑄬𑄇𑄴𑄇𑄭𑄪 𑄇𑄧𑄙𑅁 𑄝𑄪𑄌𑄳𑄠 𑄥𑄬𑄭 𑄃𑄉𑄧 𑄥𑄚𑄳𑄠 𑄃𑄪𑄖𑄴𑄧𑄢𑄴 𑄘𑄨𑄣𑄮𑅁
𑄃𑄨𑄚𑄴𑄘𑄨 𑄝𑄪𑄢𑄨 𑄖𑄧𑄘 𑄛𑄚𑄨 𑄥𑄪𑄉𑄬𑄭 𑄃𑄢𑄴 𑄗𑄬𑄭 𑄚𑄧 𑄛𑄢𑄬𑄢𑄴𑅁 𑄖𑄬 𑄇𑄟𑄴 𑄦𑄬𑄝 𑄘𑄨𑄣𑄮 𑄃 𑄟𑄪𑄢𑄳𑄦𑄮 𑄣𑄟𑄧𑄚𑄳𑄠 𑄛𑄬𑄢 𑄟𑄪𑄈𑄳𑄠 𑄣𑄧𑄢𑄴 𑄘𑄨𑄣𑄮𑅁
𑄝𑄙𑄳𑄠𑄧 𑄦𑄰𑄱 𑄝𑄪𑄌𑄳𑄠-𑄃𑄮 𑄇𑄟𑄴 𑄦𑄬𑄝𑄘𑄨 𑄝𑄪𑄢𑄨𑄢𑄴 𑄛𑄪𑄚𑄬 𑄛𑄪𑄚𑄬 𑄡 𑄙𑄧𑄢𑄨𑄣𑄮𑅁</p>

<p>𑄖𑄢 𑄟𑄪𑄢𑄳𑄦𑄮 𑄣𑄟𑄨𑄚𑄬𑄭 𑄇𑄨𑄎𑄨𑄁 𑄝𑄬𑄭 𑄣𑄪𑄋𑄨𑄣𑄇𑄴𑄇𑄰𑄱 𑄃𑄬𑄇𑄴𑄇𑄚𑄴 𑄘𑄋𑄧𑄢𑄴 𑄛𑄬𑄢𑄖𑄴𑅁 𑄟𑄳𑄦𑄖𑄴𑄧𑄢𑄴 𑄥𑄨𑄙𑄪-𑄃𑄮 𑄛𑄚𑄨 𑄚𑄬𑄭𑅁 𑄦𑄧𑄢𑄚𑄬 𑄛𑄬𑄢 𑄛𑄚𑄨
𑄥𑄪𑄉𑄬𑄭 𑄡𑄨𑄠𑄬𑅁 𑄖𑄢 𑄃𑄨𑄠𑄮𑄖𑄴𑄪𑄚𑄴 𑄥𑄨𑄠𑄮𑄖𑄴, 𑄥𑄨𑄠𑄮𑄖𑄴𑄪𑄚𑄴 𑄃𑄨𑄠𑄮𑄖𑄴 𑄛𑄚𑄨 𑄖𑄮𑄉 𑄙𑄧𑄢𑄨𑄣𑄇𑄴𑅁 𑄃𑄨𑄚𑄴𑄘𑄨 𑄝𑄪𑄢𑄨 𑄃𑄢𑄴 𑄦𑄘𑄨 𑄚𑄧 𑄛𑄢𑄬𑄢𑄴𑅁 𑄝𑄪𑄌𑄳𑄠
𑄇𑄧𑄠𑄴𑄘𑄬—𑄝𑄪𑄢𑄨 𑄈𑄚𑄧𑄇𑄴𑄧𑄚𑄴 𑄗𑄇𑄴𑅁 𑄃𑄬𑄖𑄴𑄪𑄇𑄴 𑄉𑄧𑄢𑄨 𑄉𑄬𑄣𑄬 𑄈𑄟𑄇𑄴𑄇𑄠𑄴 𑄛𑄚𑄨 𑄛𑄬𑄝𑄧𑄁𑄉𑄰𑄱𑅁 𑄞𑄣𑄧𑄇𑄴𑄧𑄚𑄴 𑄙𑄧𑄢𑄨 𑄛𑄚𑄨 𑄖𑄮𑄉𑄘𑄬 𑄖𑄮𑄉𑄘𑄬 𑄖𑄢
𑄃𑄬𑄇𑄴𑄇𑄚𑄴 𑄞𑄬𑄇𑄴𑄞𑄬𑄇𑄳𑄠 𑄎𑄉𑄖𑄴 𑄣𑄪𑄋𑄨𑄣𑄇𑄴𑄇𑄰𑄱𑅁 𑄝𑄪𑄌𑄳𑄠 𑄇𑄧𑄠𑄴𑄘𑄬—𑄃𑄬 𑄎𑄉𑄚𑄴 𑄃𑄬𑄖𑄴𑄪𑄇𑄴 𑄞𑄬𑄇𑄴𑄞𑄬𑄇𑄳𑄠 𑄃𑄊𑄬𑅁 𑄘𑄮𑄣𑄬 𑄉𑄧𑄢𑄨 𑄖𑄮𑄉𑄬𑄣𑄬 𑄦𑄧𑄣𑄬
𑄃𑄨𑄠𑄮𑄖𑄴 𑄛𑄚𑄨 𑄛𑄬𑄭 𑄛𑄢𑄨𑅁 𑄖𑄢 𑄖𑄮𑄉𑄘𑄬 𑄖𑄮𑄉𑄘𑄬 𑄘𑄬𑄣𑄇𑄴 𑄥𑄨𑄠𑄮𑄖𑄴 𑄦𑄧𑄢𑄨𑄋𑄮 𑄈𑄪𑄌𑄴 𑄃 𑄌𑄧𑄋𑄧𑄢 𑄈𑄪𑄌𑄴𑅁 𑄈𑄪𑄌𑄴𑄪𑄚𑄮𑄖𑄴 𑄃𑄬𑄖𑄴𑄪𑄇𑄴 𑄃𑄬𑄖𑄴𑄪𑄇𑄴 𑄛𑄚𑄨
𑄎𑄧𑄟𑄨 𑄃𑄊𑄬𑅁 𑄟𑄳𑄦𑄖𑄴𑄧𑄢𑄴 𑄛𑄚𑄨𑄉𑄚𑄨 𑄇𑄪𑄣𑄪𑄇𑄴𑅁 𑄟𑄧𑄚𑄬 𑄦𑄧𑄠𑄴 𑄃𑄬𑄖𑄴𑄪𑄇𑄴 𑄃𑄉𑄬 𑄃𑄨𑄠𑄮𑄖𑄴 𑄦𑄪𑄢𑄨𑄁 𑄌𑄧𑄋𑄧𑄢 𑄌𑄧𑄢𑄨 𑄡𑄬𑄠𑄮𑄚𑄴𑅁 𑄛𑄚𑄨 𑄘𑄬𑄭 𑄝𑄪𑄢𑄨 𑄃𑄪𑄌𑄴𑄍𑄮
𑄦𑄧𑄣𑄧𑅁 𑄝𑄪𑄌𑄳𑄠 𑄝𑄪𑄢𑄨𑄢𑄬 𑄇𑄧𑄠𑄴𑄘𑄬—𑄝𑄪𑄢𑄨 𑄖𑄭𑄪 𑄌𑄧𑄋𑄧𑄢 𑄈𑄪𑄎𑄮𑄖𑄴𑄪𑄚𑄴 𑄈, 𑄃 𑄟𑄭𑄪 𑄈𑄧𑄢𑄨𑄋𑄮 𑄈𑄪𑄎𑄮𑄖𑄴𑄪𑄚𑄴 𑄈𑄁𑅁 𑄝𑄪𑄢𑄨 𑄇𑄧𑄚𑄧 𑄃𑄪𑄖𑄴𑄧𑄢𑄴 𑄚𑄧 𑄘𑄨 𑄦𑄘𑄧
𑄃𑄎𑄪𑄣𑄴 𑄉𑄧𑄢𑄨 𑄌𑄧𑄋𑄧𑄢 𑄈𑄪𑄎𑄮𑄖𑄴𑄪𑄚𑄴 𑄛𑄉𑄪𑄣𑄪𑄁 𑄛𑄉𑄪𑄣𑄪𑄁 𑄛𑄚𑄨 𑄈 𑄙𑄧𑄢𑄨𑄣𑄮𑅁 𑄃𑄨𑄚𑄴𑄘𑄨 𑄝𑄪𑄌𑄳𑄠 𑄛𑄚𑄨𑄉𑄚𑄴 𑄛𑄮𑄚𑄬𑄝𑄖𑄳𑄠𑄠𑄴 𑄝𑄌𑄴𑄍𑄬 𑄗𑄬𑄣𑄧𑅁</p>

<p>𑄝𑄪𑄢𑄨𑄢𑄴 𑄃𑄬𑄟𑄬𑄚𑄴 𑄛𑄚𑄨 𑄗𑄌𑄴 𑄉𑄧𑄢𑄬𑄖𑄬𑄴 𑄡𑄬 𑄖 𑄛𑄚𑄨𑄉𑄚𑄴 𑄈𑄇𑄬𑄴𑄚𑄬 𑄈𑄬𑄭 𑄜𑄪𑄢𑄬𑄣𑄧𑅁 𑄖𑄬 𑄝𑄪𑄌𑄳𑄠 𑄇𑄪𑄢𑄬 𑄃𑄬𑄭 𑄝𑄪𑄌𑄳𑄠𑄖𑄪𑄴𑄚𑄴 𑄛𑄚𑄨 𑄟𑄊
𑄙𑄧𑄢𑄨𑄣𑄮—𑄝𑄪𑄌𑄳𑄠, 𑄟𑄧𑄢𑄬 𑄃𑄬𑄇𑄬𑄴𑄚 𑄛𑄚𑄨 𑄘𑄬𑅁 𑄝𑄪𑄌𑄳𑄠 𑄇𑄧𑄠𑄴𑄘𑄬—𑄛𑄚𑄨𑄉𑄚𑄴 𑄃𑄬𑄖𑄴𑄪𑄇𑄴 𑄛𑄧𑄚𑄮𑄇𑄴𑅁 𑄝𑄪𑄢𑄨𑄢𑄴 𑄟𑄳𑄦𑄖𑄴𑄧𑄢𑄴 𑄙𑄰𑄱𑄎𑄳𑄠𑄧 𑄚𑄬𑄭𑅁 𑄖𑄬
𑄝𑄪𑄌𑄳𑄠𑄖𑄴𑄪𑄚𑄴 𑄝𑄢𑄴 𑄝𑄢𑄴 𑄛𑄚𑄨 𑄟𑄊 𑄙𑄧𑄢𑄨𑄣𑄮𑅁 𑄝𑄪𑄌𑄳𑄠𑄢𑄴 𑄥𑄬𑄭 𑄃𑄬𑄇𑄴𑄇𑄭𑄪 𑄇𑄧𑄙—𑄛𑄚𑄨𑄉𑄚𑄴 𑄃𑄬𑄖𑄴𑄪𑄇𑄴 𑄛𑄧𑄚𑄮𑄇𑄴𑅁 𑄝𑄪𑄢𑄨𑄢𑄴 𑄥𑄬 𑄇𑄧𑄙𑄠𑄴 𑄟𑄚𑄟𑄚𑄨
𑄚𑄬𑄭, 𑄖𑄬 𑄝𑄢𑄴 𑄝𑄢𑄴 𑄝𑄪𑄌𑄳𑄠𑄖𑄴𑄪𑄚𑄴 𑄛𑄚𑄨 𑄟𑄊 𑄙𑄧𑄢𑄨𑄣𑄮𑅁 𑄝𑄪𑄢𑄨𑄢𑄴 𑄃𑄬 𑄃𑄧𑄝𑄧𑄌𑄴𑄗 𑄘𑄬𑄭 𑄝𑄪𑄌𑄳𑄠𑄖𑄴𑄪𑄚𑄴 𑄢𑄉𑄴 𑄃𑄪𑄘𑄨𑄣𑄮𑅁 𑄖𑄬 𑄢𑄉𑄧 𑄟𑄙𑄖𑄴
𑄝𑄪𑄢𑄨𑄢𑄬 𑄏𑄏𑄨 𑄟𑄢𑄨 𑄇𑄧𑄣𑄧, 𑄘𑄪-𑄃𑄪-𑄢𑄴𑅁 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄣𑄇𑄴, 𑄝𑄪𑄌𑄳𑄠 𑄘𑄪-𑄃𑄪-𑄢𑄴 𑄇𑄰𑄱 𑄟𑄧𑄖𑄴𑄧𑄚𑄴 𑄝𑄪𑄧𑄢𑄨 𑄘𑄪𑄢𑄴 𑄦𑄧𑄣𑄧!</p>

<p>𑄝𑄪𑄌𑄳𑄠 𑄇𑄧𑄙𑄠𑄴 𑄘𑄪𑄢𑄴 𑄦𑄰𑄱 𑄝𑄪𑄢𑄨 𑄦𑄖𑄴 𑄒𑄬𑄁 𑄚𑄳𑄦𑄬𑄉𑄬𑄣𑄬𑄭 𑄛𑄬𑄢 𑄣𑄟𑄧𑄚𑄨 𑄦𑄘𑄨 𑄉𑄬𑄣𑄧𑅁 𑄌𑄬𑄭 𑄗𑄉𑄧𑄖𑄬𑄴 𑄗𑄉𑄧𑄖𑄬𑄴 𑄛𑄬𑄢𑄢𑄴 𑄚𑄨𑄝𑄨𑄣𑄨 𑄏𑄪𑄝𑄮
𑄥𑄬𑄢𑄬 𑄡𑄬𑄭 𑄥𑄮𑄟𑄬𑄣𑄧𑄉𑄰𑄱𑅁 𑄝𑄪𑄌𑄳𑄠 𑄃𑄟𑄳𑄦𑄧𑄇𑄴 𑄦𑄰𑄱 𑄇𑄧𑄟𑄧𑄢𑄧𑄖𑄴 𑄦𑄖𑄴 𑄘𑄨 𑄌𑄬𑄭 𑄢𑄧𑄣𑄧𑅁 𑄇𑄨 𑄉𑄧𑄢𑄨𑄝𑄮, 𑄖𑄬 𑄟𑄬𑄖𑄴 𑄚𑄧 𑄛𑄬𑄣𑄧𑅁</p>

<p>𑄝𑄪𑄌𑄳𑄠 𑄘𑄨𑄇𑄴 𑄇𑄝𑄪𑄣𑄮 𑄦𑄰𑄱 𑄈𑄚𑄧𑄇𑄴𑄧𑄚𑄴 𑄃𑄟𑄳𑄦𑄧𑄇𑄴 𑄉𑄧𑄢𑄨 𑄗𑄨𑄠𑄬𑄭 𑄗𑄬𑄭 𑄎𑄬𑄢𑄬𑄘𑄨 𑄘𑄪𑄢𑄴𑄝𑄮 𑄣𑄮𑄢𑄬𑄭 𑄌𑄬𑄣𑄧𑄉𑄰𑄱𑅁 𑄟𑄳𑄦𑄖𑄴𑄧𑄢𑄴 𑄖𑄢𑄬 𑄖𑄬 𑄇𑄪𑄙𑄪
𑄛𑄬𑄝𑄧𑄉𑄰𑄱? 𑄞𑄬𑄘𑄴𑄞𑄬𑄘𑄨𑄢𑄴 𑄚𑄨𑄝𑄨𑄣𑄨 𑄏𑄢𑄧𑄖𑄴 𑄘𑄪𑄢𑄴𑄝𑄮 𑄥𑄮𑄟𑄳𑄠𑄉𑄰𑄱𑄘𑄬 𑄝𑄪𑄌𑄳𑄠 𑄖𑄮𑄉𑄬𑄚𑄬𑄭-𑄃𑄮 𑄖𑄢𑄬 𑄚𑄧 𑄛𑄬𑄣𑄧𑅁 𑄎𑄬𑄢𑄬𑄘𑄨 𑄝𑄪𑄌𑄳𑄠 𑄇𑄨 𑄉𑄧𑄢𑄨𑄝𑄮, 𑄟𑄪
𑄇𑄣 𑄦𑄰𑄱 𑄌𑄮𑄊𑄮 𑄛𑄚𑄨 𑄌𑄬𑄢𑄁 𑄌𑄬𑄢𑄁 𑄉𑄧𑄢𑄨 𑄖𑄬 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁</p>

<p>𑄊𑄧𑄢𑄧𑄖𑄴 𑄣𑄪𑄋𑄨 𑄟𑄧𑄖𑄴𑄧𑄚𑄴 𑄇𑄧𑄝𑄨 𑄖 𑄝𑄝𑄧𑄢𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄝, 𑄟 𑄇𑄰𑄱? 𑄝𑄪𑄌𑄳𑄠 𑄌𑄮𑄊𑄮 𑄛𑄚𑄨 𑄌𑄬𑄢𑄁 𑄌𑄬𑄢𑄁 𑄉𑄧𑄢𑄨 𑄎𑄧𑄝𑄝𑄴
𑄘𑄨𑄣𑄮—𑄖𑄧 𑄟 𑄜𑄨𑄢𑄨𑄁 𑄖𑄮𑄉𑄬𑄭 𑄃𑄚𑄬𑄖𑄬𑄴, 𑄈𑄇𑄬𑄴 𑄣𑄪𑄋𑄨𑄝𑄮𑄉𑄨𑅁 𑄜𑄨𑄢𑄨𑄋𑄮𑄢𑄴 𑄇𑄧𑄙 𑄥𑄪𑄚𑄨 𑄇𑄧𑄝𑄨 𑄈𑄪𑄎𑄨 𑄦𑄧𑄣𑄧𑅁 𑄟𑄳𑄦𑄖𑄴𑄧𑄢𑄴 𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄖𑄬 𑄃𑄢𑄧
𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄝, 𑄟 𑄇𑄰𑄱? 𑄝𑄪𑄌𑄳𑄠 𑄃𑄬𑄝𑄢𑄧𑄖𑄴 𑄇𑄧𑄣𑄧, 𑄖𑄧 𑄟 𑄟𑄌𑄴 𑄇𑄋𑄢 𑄦𑄨𑄎𑄨 𑄃𑄚𑄬𑄖𑄬𑄴, 𑄈𑄇𑄬𑄴 𑄣𑄪𑄋𑄨𑄝𑄮𑄉𑄨𑅁 𑄥𑄬 𑄎𑄬𑄢𑄬 𑄇𑄧𑄝𑄨
𑄡𑄧𑄇𑄬𑄴𑄚𑄴 𑄖 𑄟𑄢𑄴 𑄇𑄧𑄙 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮, 𑄝𑄪𑄌𑄳𑄠𑄢𑄴 𑄃𑄢𑄴 𑄇𑄧𑄝𑄢𑄴 𑄚𑄬𑄭, 𑄖𑄬 𑄇𑄨 𑄇𑄧𑄝𑄧, 𑄇𑄨 𑄇𑄧𑄙 𑄇𑄰𑄱𑄚𑄬𑄭 𑄝𑄪𑄏𑄬𑄝𑄧 𑄞𑄧 𑄚𑄧 𑄛𑄬𑄣𑄧𑅁
𑄥𑄬𑄝𑄬𑄘𑄬𑄚𑄴 𑄝𑄪𑄌𑄳𑄠 𑄇𑄚𑄨 𑄇𑄚𑄨 𑄥𑄧𑄖𑄳𑄠𑄧 𑄇𑄧𑄙𑄚𑄴 𑄇𑄧𑄣𑄧, 𑄃𑄮 𑄏𑄨, 𑄖𑄧 𑄟 𑄘𑄪𑄢𑄴 𑄦𑄰𑄱𑄠𑄬𑄉𑄰𑄱𑅁 𑄛𑄚𑄨 𑄈𑄘𑄬 𑄈𑄘𑄬 𑄃𑄧𑄉𑄧𑄟𑄚𑄴 𑄃𑄪𑄘𑄨 𑄟𑄭𑄪 𑄖𑄢𑄬
𑄘𑄪𑄢𑄴 𑄇𑄮𑄠𑄮𑄁, 𑄖𑄬 𑄘𑄪𑄢𑄴 𑄦𑄰𑄱𑄠𑄬𑄉𑄰𑄱𑅁 𑄝𑄪𑄌𑄳𑄠 𑄝𑄬𑄇𑄴 𑄇𑄧𑄙𑄚𑄨 𑄖 𑄏𑄨𑄝𑄮 𑄇𑄧𑄝𑄨𑄢𑄬 𑄞𑄋𑄨 𑄇𑄧𑄣𑄧𑅁</p>

<p>𑄝𑄬𑄇𑄴 𑄥𑄪𑄚𑄨𑄚𑄬𑄭 𑄇𑄧𑄝𑄨 𑄃𑄢𑄧 𑄝𑄬𑄌𑄴 𑄇𑄚𑄚 𑄙𑄧𑄢𑄨𑄣𑄮𑅁 𑄖𑄬 𑄇𑄨𑄎𑄬𑄇𑄴 𑄇𑄨𑄎𑄬𑄇𑄴 𑄇𑄚𑄨 𑄇𑄚𑄨 𑄙𑄪𑄚𑄴𑄘𑄪𑄇𑄴 𑄈𑄬𑄣𑄧𑅁 𑄖𑄬 𑄇𑄧𑄣𑄧, 𑄃𑄮 𑄝,
𑄃𑄬𑄝𑄢𑄧𑄖𑄴 𑄟𑄧𑄢𑄬 𑄇𑄧𑄚𑄴𑄚 𑄟𑄬𑄠𑄬 𑄉𑄧𑄢𑄨𑄝𑄮, 𑄇𑄧𑄚𑄴𑄚 𑄟𑄧𑄢𑄬 𑄚𑄧 𑄈𑄬𑄭 𑄚𑄧 𑄈𑄬𑄭 𑄈𑄝𑄬𑄝𑄧, 𑄇𑄧𑄚𑄴𑄚 𑄛𑄧𑄌𑄴𑄍𑄧𑄚𑄴 𑄇𑄰𑄱 𑄘𑄨𑄝𑄮, 𑄇𑄧𑄚𑄴𑄚 𑄃𑄎 𑄉𑄧𑄢𑄨
𑄊𑄪𑄟𑄴 𑄡𑄬𑄝𑄧! 𑄝𑄪𑄌𑄳𑄠 𑄇𑄚𑄨 𑄇𑄚𑄨 𑄇𑄧𑄣𑄧, 𑄃𑄮 𑄏𑄨, 𑄟𑄭𑄪 𑄖𑄧𑄢𑄬 𑄟𑄬𑄠𑄬 𑄉𑄧𑄢𑄨𑄟𑄴, 𑄚𑄧 𑄈𑄬𑄭 𑄚𑄧 𑄈𑄬𑄭 𑄈𑄝𑄬𑄟𑄴, 𑄛𑄧𑄌𑄴𑄍𑄧𑄚𑄴 𑄇𑄰𑄱 𑄘𑄨𑄟𑄴, 𑄃𑄎
𑄉𑄧𑄢𑄨 𑄊𑄪𑄟𑄴 𑄚𑄬𑄎𑄬𑄟𑄴𑅁 𑄚𑄧 𑄇𑄚𑄨𑄌𑄴 𑄏𑄨, 𑄖𑄭𑄪 𑄚𑄧 𑄇𑄚𑄨𑄌𑄴𑅁 𑄃𑄬𑄙𑄮𑄇𑄳𑄠𑄚𑄴 𑄃𑄢𑄧 𑄚𑄚𑄚𑄴 𑄇𑄧𑄙 𑄇𑄰𑄱 𑄝𑄪𑄌𑄳𑄠 𑄖 𑄏𑄨𑄝𑄮𑄢𑄬 𑄝𑄪𑄏𑄬𑄝𑄢𑄴 𑄌𑄬𑄣𑄧𑅁
𑄟𑄳𑄦𑄖𑄴𑄧𑄢𑄴 𑄉𑄪𑄢𑄮𑄟𑄪𑄢𑄮 𑄚𑄮𑄚𑄬𑄠𑄬 𑄚𑄉𑄧𑄢𑄴 𑄟𑄨𑄣𑄬𑄛𑄮, 𑄃𑄬𑄏𑄧 𑄟𑄢𑄴 𑄝𑄪𑄇𑄴 𑄖𑄮𑄉𑄠𑄴, 𑄟𑄢𑄴 𑄈𑄘𑄨 𑄛𑄬𑄎𑄮𑄢𑄴 𑄍𑄝𑄖𑄴 𑄗𑄬𑄘𑄧 𑄌𑄠𑄴𑅁 𑄥𑄨𑄠𑄬𑄚𑄬 𑄇𑄧𑄚𑄧
𑄇𑄧𑄙𑄠𑄴 𑄖𑄬 𑄝𑄪𑄏𑄴 𑄚𑄧 𑄛𑄠𑄴𑅁 𑄖𑄬 𑄝𑄚 𑄉𑄪𑄎𑄪𑄢𑄨 𑄉𑄪𑄎𑄪𑄢𑄨 𑄇𑄚𑄬, 𑄃𑄨𑄚𑄬𑄭 𑄝𑄨𑄚𑄬𑄭 𑄙𑄪𑄚𑄴𑄘𑄪𑄇𑄴 𑄈𑄠𑄴𑅁</p>

<p>𑄇𑄧𑄝𑄨 𑄉𑄮𑄘 𑄢𑄬𑄖𑄴𑄮 𑄖 𑄝𑄝𑄧𑄢𑄴 𑄝𑄪𑄇𑄴𑄮𑄖𑄴 𑄥𑄮𑄟𑄬𑄭 𑄗𑄬𑄉𑄬𑄭 𑄗𑄬𑄉𑄬𑄭 𑄉𑄪𑄎𑄪𑄢𑄴 𑄉𑄪𑄎𑄪𑄢𑄴 𑄇𑄚𑄨𑄣𑄮𑅁 𑄖 𑄥𑄧𑄟𑄢𑄬 𑄖 𑄝𑄝𑄬-𑄃𑄮 𑄞𑄬𑄢𑄴𑄞𑄬𑄢𑄬𑄭
𑄇𑄚𑄨𑄣𑄮𑅁 𑄝𑄪𑄢𑄨𑄖𑄳𑄠𑄠𑄴 𑄡𑄬𑄙𑄧𑄇𑄴 𑄖𑄢𑄴 𑄟𑄧𑄚𑄧𑄘𑄴𑄪𑄇𑄴 𑄥𑄨𑄖𑄴𑄪𑄚𑄴 𑄝𑄬𑄌𑄴 𑄟𑄧𑄚𑄧𑄘𑄴𑄪𑄇𑄴 𑄖 𑄏𑄨𑄝𑄮 𑄇𑄧𑄝𑄨𑄖𑄳𑄠𑄠𑄴𑅁 𑄌𑄨𑄉𑄮𑄚𑄴 𑄟𑄨𑄣𑄬𑄍𑄧, 𑄟 𑄃𑄬𑄢𑄨𑄚𑄬𑄭 𑄇𑄨𑄋𑄨𑄢𑄨
𑄗𑄬𑄝𑄧! 𑄖𑄢𑄴 𑄘𑄊𑄧 𑄇𑄧𑄙 𑄃𑄬𑄇𑄴𑄇𑄚𑄴 𑄦𑄨𑄘𑄮𑄖𑄴 𑄃𑄪𑄘𑄨𑄣𑄮 : </p>

<p>𑄝𑄛𑄴 𑄃𑄊𑄬 𑄟 𑄚𑄬𑄭 𑄈𑄪𑄖𑄳𑄠 𑄖𑄬𑄋𑄬𑄢</p>

<p>𑄟 𑄃𑄊𑄬 𑄝𑄛𑄴 𑄚𑄬𑄭 𑄇𑄬𑄠𑄬 𑄗𑄧𑄘𑄧𑄢</p>

<p>𑄟 𑄚𑄬𑄭 𑄝𑄛𑄴 𑄚𑄬𑄭 𑄛𑄧𑄢 𑄝𑄚𑄴𑄘𑄢</p>

<p>𑄟 𑄃𑄊𑄬 𑄝𑄛𑄴 𑄃𑄊𑄬 𑄚𑄢𑄬𑄁/𑄢𑄎𑄢𑄴 𑄇𑄧𑄟𑄧𑄣𑅁</p>

<p>𑄃𑄬𑄙𑄧𑄇𑄴 𑄘𑄨𑄚𑄴 𑄖 𑄏𑄨𑄝𑄮 𑄃𑄬𑄣𑄧 𑄚𑄢𑄬𑄁 𑄇𑄧𑄟𑄧𑄣𑅁 𑄃 𑄃𑄨𑄇𑄴𑄨𑄚𑄬 𑄃𑄝𑄙 𑄉𑄧𑄢𑄨 𑄦𑄧𑄣𑄧 𑄈𑄪𑄖𑄳𑄠 𑄖𑄬𑄋𑄬𑄢𑅁 𑄝𑄛𑄴𑄮 𑄇𑄟𑄬𑄠𑄮𑄖𑄳𑄠𑄠𑄴,
𑄉𑄨𑄢𑄨𑄖𑄴𑄗𑄨 𑄘𑄪𑄈𑄴 𑄇𑄟𑄧𑄖𑄳𑄠𑄠𑄴 𑄝𑄢𑄬𑄃𑄪𑄢𑄬 𑄉𑄬𑄣𑄬 𑄟𑄟𑄧𑄢 𑄍𑄧 𑄞𑄨𑄣𑄨 𑄖𑄢𑄬 𑄃𑄪𑄖𑄬 𑄦𑄧𑄣𑄬 𑄎𑄮𑄣𑄬𑄝𑄧, 𑄃𑄬𑄖𑄬 𑄦𑄧𑄣𑄬 𑄟𑄢𑄨𑄝𑄮, 𑄥𑄨𑄠𑄬𑄚𑄬 𑄈𑄪𑄖𑄳𑄠
𑄖𑄬𑄋𑄬𑄢𑅁 </p>

<p>𑄝𑄬𑄚𑄳𑄠 𑄛𑄧𑄦𑄴𑄢𑄴 𑄦𑄮𑄚𑄬𑄭 𑄝𑄪𑄌𑄳𑄠 𑄃𑄢𑄴 𑄎𑄪𑄟𑄮 𑄇𑄟𑄧𑄖𑄴 𑄚𑄧 𑄉𑄬𑄣𑄧𑅁 𑄖𑄬 𑄘𑄨𑄚𑄴𑄮 𑄖 𑄏𑄨𑄝𑄮𑄢𑄬 𑄢𑄊𑄬𑄭 𑄢𑄊𑄬𑄭 𑄗𑄬𑄣𑄧𑅁 𑄏𑄨𑄝𑄰𑄱 𑄡𑄨𑄠𑄚𑄴 𑄟𑄊𑄬
𑄥𑄨𑄠𑄚𑄴 𑄖𑄬 𑄘𑄬, 𑄡𑄨𑄠𑄚𑄴 𑄇𑄧𑄠𑄴 𑄥𑄨𑄠𑄚𑄴 𑄉𑄧𑄢𑄨 𑄘𑄳𑄠𑅁 𑄖𑄮 𑄝𑄪𑄌𑄳𑄠 𑄖 𑄏𑄨𑄝𑄮𑄢𑄬 𑄝𑄪𑄏𑄴 𑄉𑄧𑄢𑄨 𑄚𑄧 𑄛𑄢𑄬𑅁 𑄈𑄇𑄬𑄴 𑄈𑄇𑄬𑄴 𑄇𑄧𑄝𑄨 𑄖 𑄟𑄢𑄬
𑄦𑄨𑄘𑄮𑄖𑄴 𑄖𑄪𑄣𑄬 𑄃 𑄇𑄚𑄬𑅁</p>

<p>𑄃𑄬𑄙𑄮𑄇𑄳𑄠 𑄉𑄧𑄢𑄨 𑄘𑄨 𑄝𑄛𑄴 𑄏𑄨𑄠𑄬 𑄣𑄪𑄘𑄪𑄛𑄪𑄘𑄪 𑄦𑄰𑄱 𑄇𑄧𑄠𑄬𑄇𑄴𑄘𑄨𑄚𑄴 𑄝𑄨𑄘𑄨 𑄉𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄟𑄢𑄴 𑄃𑄪𑄚𑄮 𑄇𑄨 𑄛𑄪𑄢𑄬𑄭 𑄘𑄨 𑄛𑄢𑄬𑄚𑄨𑅁 𑄝𑄪𑄌𑄳𑄠
𑄥𑄬𑄝𑄬𑄘𑄬𑄚𑄴 𑄟𑄧𑄚𑄬 𑄟𑄧𑄚𑄬 𑄒𑄨𑄇𑄴 𑄉𑄧𑄢𑄨𑄣𑄮—𑄖𑄢𑄴 𑄈𑄟𑄇𑄴𑄇𑄠𑄴 𑄃𑄬𑄇𑄴𑄮 𑄢𑄚𑄨 𑄟𑄨𑄣𑄬 𑄊𑄧𑄢𑄴 𑄙𑄧𑄢 𑄛𑄧𑄢𑄨𑄝𑄮𑅁 𑄥𑄨𑄠𑄬𑄚𑄬 𑄖 𑄏𑄨𑄝𑄮𑄢𑄬 𑄖𑄬 𑄝𑄪𑄏𑄬𑄭𑄚𑄬
𑄇𑄧𑄣𑄧, 𑄟, 𑄖𑄭𑄪 𑄊𑄧𑄢𑄧𑄖𑄴 𑄗𑄇𑄴 𑄝𑄪𑄏𑄮𑅁 𑄟𑄭𑄪 𑄇𑄟𑄬𑄭 𑄉𑄧𑄢𑄨𑄝𑄬𑄖𑄳𑄠𑄠𑄴 𑄖𑄧𑄁𑄇𑄪𑄣𑄮 𑄝𑄬𑄎 𑄡𑄬𑄟𑄴𑅁 𑄇𑄟𑄬𑄭 𑄚𑄧 𑄉𑄧𑄢𑄨𑄣𑄬 𑄇𑄨 𑄞𑄖𑄴 𑄈𑄬𑄝𑄧𑄁, 𑄇𑄨𑄋𑄨𑄢𑄨
𑄝𑄎𑄨𑄝𑄮𑄁𑅁 𑄘𑄮𑄣𑄬𑄭 𑄝𑄪𑄏𑄬𑄭 𑄇𑄰𑄱𑄚𑄬𑄭 𑄖 𑄏𑄨𑄝𑄮 𑄟𑄚𑄨𑄣𑄮𑅁 𑄥𑄬𑄝𑄬𑄘𑄬 𑄝𑄪𑄌𑄳𑄠 𑄖𑄧𑄁𑄇𑄪𑄣𑄮 𑄎𑄪𑄇𑄴𑄮𑄣𑄬𑄭 𑄃𑄘𑄟𑄴 𑄘𑄨𑄊𑄮𑄣𑄨 𑄖𑄧𑄁𑄇𑄪𑄣𑄮 𑄝𑄬𑄎 𑄣𑄟𑄨𑄣𑄮𑅁 𑄟𑄳𑄦𑄖𑄴𑄧𑄢𑄴
𑄡𑄬𑄝𑄢𑄴 𑄃𑄉𑄬 𑄊𑄧𑄢𑄧𑄢𑄴 𑄇𑄪𑄢𑄬 𑄇𑄧𑄝𑄨𑄢𑄴 𑄃𑄬𑄇𑄴𑄮 𑄟𑄰𑄱𑄎𑄬𑄋𑄢𑄬 𑄇𑄰𑄱 𑄉𑄬𑄣𑄧 𑄇𑄧𑄝𑄨𑄢𑄬 𑄃𑄬𑄖𑄴𑄪𑄇𑄴 𑄢𑄨𑄚𑄨 𑄌𑄬𑄝𑄖𑄳𑄠𑄠𑄴, 𑄛𑄬𑄑𑄴 𑄛𑄪𑄢𑄨𑄣𑄬 𑄞𑄖𑄴
𑄈𑄝𑄬𑄝𑄖𑄳𑄠𑄠𑄴𑅁</p>

<p>𑄝𑄪𑄌𑄳𑄠 𑄖𑄧𑄁𑄇𑄪𑄣𑄮 𑄝𑄪𑄉𑄨𑄚𑄬𑄭 𑄃𑄘𑄟𑄴 𑄘𑄨𑄊𑄮𑄣𑄨 𑄞𑄧𑄋 𑄙𑄧𑄢𑄨𑄣𑄮𑅁 𑄖𑄬 𑄛𑄧𑄖𑄴𑄨 𑄊𑄧𑄢𑄧𑄢𑄬 𑄓𑄉𑄨 𑄇𑄧𑄣𑄧 : </p>

<p>𑄃𑄙𑄣𑄧𑄖𑄴 𑄇𑄘𑄣𑄨, 𑄟𑄙𑄣𑄧𑄖𑄴 𑄖𑄣</p>

<p>𑄖𑄧𑄁𑄇𑄪𑄣𑄮 𑄣𑄧𑄝𑄚𑄨 𑄟 𑄝𑄮𑄚𑄴 𑄛𑄢𑅁</p>

<p>𑄥𑄪𑄚𑄨𑄚𑄬𑄭 𑄚𑄚𑄚𑄴 𑄊𑄧𑄢𑄧𑄖𑄴𑄪𑄚𑄴 𑄓𑄉𑄨 𑄇𑄧𑄣𑄇𑄴 : </p>

<p>𑄃𑄮 𑄃𑄟𑄪𑄣𑄴 𑄚𑄬 𑄚𑄨𑄟𑄪𑄣𑄴?</p>

<p>𑄝𑄪𑄌𑄳𑄠 𑄓𑄉𑄨 𑄇𑄧𑄠𑄴 : </p>

<p>𑄃𑄟𑄪𑄣𑄴, 𑄃𑄟𑄪𑄣𑄴𑅁</p>

<p>𑄃𑄘𑄟𑄳𑄠 𑄊𑄧𑄢𑄧𑄖𑄴𑄪𑄚𑄴 𑄥𑄬𑄝𑄬𑄘𑄬𑄚𑄴 𑄇𑄧𑄣𑄇, 𑄃𑄟𑄪𑄣𑄴 𑄦𑄧𑄣𑄬 𑄣𑄧𑄘𑄧𑄁 𑄚𑄧𑄠𑄴, 𑄃𑄟𑄪𑄣𑄴 𑄦𑄧𑄣𑄬 𑄣𑄧𑄘𑄧𑄁 𑄚𑄧𑄠𑄴𑅁 </p>

<p>𑄝𑄪𑄌𑄳𑄠 𑄖𑄮 𑄞𑄧𑄋𑄨 𑄞𑄧𑄋𑄨 𑄝𑄬𑄢𑄠𑄴 𑄃 𑄓𑄉𑄨 𑄇𑄧𑄠𑄴 : </p>

<p>𑄃𑄙𑄣𑄧𑄖𑄴 𑄇𑄘𑄣𑄨, 𑄟𑄙𑄣𑄧𑄖𑄴 𑄖𑄣</p>

<p>𑄖𑄧𑄁𑄇𑄪𑄣𑄮 𑄣𑄧𑄝𑄚𑄨 𑄟 𑄝𑄮𑄚𑄴 𑄛𑄢𑅁</p>

<p>𑄟𑄳𑄦𑄖𑄴𑄧𑄢𑄴 𑄃𑄟𑄪𑄣𑄴 𑄇𑄨𑄚𑄬𑄭 𑄇𑄨𑄃𑄮𑄎𑄧𑄚𑄬 𑄚𑄧 𑄣𑄧𑄚𑄴𑅁 𑄝𑄪𑄌𑄳𑄠 𑄖𑄮 𑄞𑄧𑄋𑄚 𑄦𑄬𑄝 𑄚𑄧 𑄘𑄬𑅁</p>

<p>𑄝𑄪𑄌𑄳𑄠 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄘𑄫𑄢𑄮𑄢𑄴 𑄃𑄬𑄇𑄴𑄇𑄚𑄴 𑄃𑄘𑄟𑄧𑄖𑄴 𑄣𑄪𑄋𑄨𑄣𑄮𑄉𑄰𑄱𑅁 𑄥𑄨𑄘𑄪 𑄡𑄬𑄭 𑄖𑄬 𑄃𑄢𑄧 𑄓𑄉𑄨 𑄇𑄮 𑄙𑄧𑄢𑄨𑄣𑄮 : </p>

<p>𑄃𑄙𑄣𑄧𑄖𑄴 𑄇𑄘𑄣𑄨, 𑄟𑄙𑄣𑄧𑄖𑄴 𑄖𑄣</p>

<p>𑄖𑄧𑄁𑄇𑄪𑄣𑄮 𑄣𑄧𑄝𑄚𑄨 𑄟 𑄝𑄮𑄚𑄴 𑄛𑄢𑅁</p>

<p>𑄥𑄪𑄚𑄨𑄚𑄬𑄭 𑄃𑄬𑄇𑄴𑄇𑄚𑄴 𑄊𑄧𑄢𑄧𑄖𑄴𑄪𑄚𑄴 𑄃𑄬𑄇𑄴𑄮 𑄟𑄨𑄣𑄬𑄭 𑄓𑄉𑄨 𑄇𑄧𑄣𑄧 : </p>

<p>𑄃𑄟𑄪𑄣𑄴 𑄚𑄬 𑄚𑄨𑄟𑄪𑄣𑄴?</p>

<p>𑄝𑄪𑄌𑄳𑄠 𑄎𑄧𑄝𑄝𑄴 𑄘𑄨𑄣𑄮—𑄃𑄮 𑄃𑄟𑄪𑄣𑄴, 𑄃𑄟𑄪𑄣𑄴𑅁 𑄃𑄟𑄪𑄣𑄴 𑄞𑄨𑄣𑄨 𑄥𑄪𑄚𑄨𑄚𑄬𑄭 𑄟𑄨𑄣𑄬𑄝𑄮 𑄇𑄧𑄣𑄧, 𑄃𑄟𑄪𑄣𑄴 𑄦𑄧𑄣𑄬 𑄣𑄧𑄝𑄧𑄁 𑄣𑄧𑄝𑄧𑄁𑅁 𑄖𑄧𑄁 𑄇𑄪𑄣𑄮𑄚𑄨
𑄚𑄨𑄚𑄬𑄭 𑄖𑄭𑄪 𑄃𑄨𑄙𑄪 𑄃𑄠𑄴𑅁 𑄟𑄨𑄣𑄬𑄝𑄰𑄱 𑄓𑄉𑄬𑄢𑄴 𑄇𑄨𑄚𑄬𑄭 𑄝𑄪𑄌𑄳𑄠 𑄥𑄬 𑄊𑄧𑄢𑄚𑄧𑄖𑄴 𑄉𑄬𑄣𑄧𑅁 𑄌𑄠𑄰𑄱𑄘𑄬 𑄊𑄧𑄢𑄚𑄧𑄖𑄴𑄪𑄚𑄴 𑄓𑄉𑄨 𑄇𑄧𑄙 𑄇𑄧𑄖𑄬𑄴 𑄟𑄨𑄣𑄬𑄝𑄮 𑄃𑄬𑄇𑄴𑄮
𑄢𑄚𑄨 𑄟𑄨𑄣𑄬𑅁 𑄝𑄪𑄌𑄳𑄠 𑄥𑄬 𑄊𑄧𑄢𑄚𑄧𑄖𑄴 𑄡𑄬𑄭 𑄖 𑄖𑄧𑄁𑄇𑄪𑄣𑄮 𑄝𑄪𑄉𑄨𑄝𑄮 𑄣𑄟𑄬𑄣𑄧𑄉𑄰𑄱𑅁</p>

<p>𑄝𑄪𑄌𑄳𑄠 𑄌𑄠𑄴𑄘𑄬 𑄟𑄨𑄣𑄬𑄝𑄮 𑄃𑄙𑄴𑄝𑄧𑄠𑄧𑄍𑄳𑄠𑅁 𑄖𑄢𑄴 𑄃𑄬𑄇𑄴𑄮 𑄏𑄨 𑄃𑄊𑄬𑅁 𑄚𑄬𑄇𑄴 𑄚𑄬𑄭 𑄟𑄨𑄣𑄬𑄝𑄮𑄢𑄴𑅁 𑄢𑄚𑄨 𑄟𑄨𑄣𑄬𑅁 𑄝𑄪𑄌𑄳𑄠 𑄟𑄧𑄚𑄬 𑄟𑄧𑄚𑄬
𑄞𑄝𑄨𑄣𑄮, 𑄢𑄎𑄨 𑄦𑄧𑄣𑄬 𑄃𑄬 𑄟𑄨𑄣𑄬𑄝𑄮 𑄊𑄧𑄢𑄴𑄙𑄧𑄢 𑄡𑄠𑄴𑅁 𑄥𑄨𑄠𑄬𑄚𑄬 𑄖𑄬 𑄟𑄨𑄣𑄬𑄝𑄮𑄣𑄰𑄱 𑄊𑄪𑄚𑄴𑄎𑄨 𑄟𑄪𑄚𑄴𑄎𑄨 𑄉𑄧𑄢𑄨 𑄇𑄧𑄙 𑄇𑄮 𑄙𑄧𑄢𑄨𑄣𑄮𑅁 𑄟𑄨𑄣𑄬𑄝𑄮-𑄃𑄮
𑄞𑄢𑄨 𑄏𑄁𑄏𑄋𑄳𑄠𑅁 𑄛𑄧𑄖𑄴𑄨 𑄇𑄧𑄙𑄠𑄴 𑄖𑄬-𑄃𑄮 𑄑𑄚 𑄣𑄧𑄉𑄬 𑄛𑄧𑄌𑄴𑄮𑄢𑄚𑄴 𑄘𑄨𑄎𑄧𑄚𑄬𑅁 𑄟𑄨𑄣𑄬𑄝𑄮𑄢𑄬 𑄝𑄪𑄌𑄳𑄠𑄢𑄴 𑄟𑄧𑄚𑄧𑄖𑄴 𑄛𑄧𑄣𑄧𑅁 𑄝𑄪𑄌𑄳𑄠 𑄘𑄬𑄣𑄧 𑄢𑄚𑄨
𑄟𑄨𑄣𑄬𑄝𑄮𑄢𑄴 𑄃𑄬𑄇𑄴𑄮 𑄌𑄨𑄉𑄮𑄚𑄴 𑄏𑄨 𑄃𑄊𑄬𑅁 𑄚𑄋𑄚𑄴 𑄖𑄢𑄴 𑄙𑄧𑄝𑄨𑅁 𑄇𑄝𑄨𑄣𑄰𑄱 𑄛𑄳𑄢𑄠𑄴 𑄥𑄧𑄁𑄝𑄧𑄠𑄧𑄍𑄳𑄠𑅁 𑄝𑄪𑄌𑄳𑄠 𑄞𑄝𑄨𑄣𑄮—𑄝𑄪𑄢𑄨𑄢𑄬 𑄊𑄧𑄢𑄴 𑄙𑄧𑄢𑄨𑄣𑄬
𑄇𑄧𑄝𑄨𑄣𑄰𑄱 𑄙𑄧𑄝𑄨 𑄃𑄬𑄇𑄴 𑄥𑄧𑄟𑄢𑄬 𑄗𑄬𑄭 𑄛𑄢𑄨𑄝𑄇𑄴𑅁 𑄥𑄨𑄠𑄬𑄚𑄬 𑄝𑄪𑄢𑄨𑄢𑄬 𑄖𑄬 𑄃𑄬𑄖𑄴𑄪𑄇𑄴 𑄃𑄖𑄴𑄪𑄇𑄴 𑄝𑄨𑄉𑄨𑄙𑄨 𑄇𑄨𑄢𑄨𑄟𑄨𑄢𑄨 𑄉𑄧𑄢 𑄙𑄧𑄢𑄨𑄣𑄮𑅁 𑄃𑄢𑄴 𑄃𑄨𑄚𑄴𑄘𑄨
𑄝𑄪𑄢𑄨, 𑄖𑄬 𑄘𑄧 𑄖𑄮𑄉𑄖𑄬𑄴 𑄥𑄨𑄠𑄚𑄴𑅁 𑄞𑄧 𑄞𑄇𑄴𑄇𑄭 𑄛𑄬𑄣𑄬 𑄃𑄬𑄇𑄴𑄮 𑄢𑄚 𑄟𑄧𑄢𑄧𑄘𑄧𑄢𑄬 𑄊𑄧𑄢𑄴 𑄙𑄧𑄢𑄚𑅁</p>

<p>𑄡𑄬𑄦𑄮𑄇𑄴, 𑄝𑄪𑄌𑄳𑄠 𑄝𑄪𑄢𑄨𑄖𑄴𑄪𑄚𑄴 𑄖𑄧𑄁𑄇𑄪𑄣𑄮 𑄝𑄬𑄎𑄨𑄣𑄮𑅁 𑄖𑄧𑄁𑄇𑄪𑄣𑄮 𑄃𑄎𑄠𑄴 𑄖𑄬 𑄝𑄪𑄌𑄳𑄠𑄢𑄬 𑄃𑄬𑄇𑄴𑄮 𑄇𑄣𑄴𑄮𑄋𑄮𑄖𑄴 𑄌𑄮𑄣𑄴, 𑄙𑄚𑄴 𑄃 𑄃𑄬𑄇𑄴 𑄉𑄮𑄙𑄬𑄣𑄴
𑄃𑄣𑄪 𑄇𑄪𑄎𑄪 𑄞𑄮𑄢𑄬𑄭 𑄘𑄨𑄣𑄮𑅁 𑄃 𑄇𑄧𑄣𑄧, 𑄝𑄪𑄌𑄳𑄠 𑄃𑄬𑄌𑄳𑄠 𑄃𑄟 𑄊𑄧𑄢𑄧𑄖𑄴 𑄞𑄖𑄴 𑄈𑄬𑄭 𑄡𑄬𑄌𑄴𑅁 𑄝𑄪𑄌𑄳𑄠 𑄇𑄧𑄣𑄧, 𑄚 𑄚, 𑄊𑄧𑄢𑄧𑄖𑄴 𑄜𑄨𑄢𑄨
𑄡𑄬𑄟𑄴𑅁 𑄏𑄨𑄝𑄮 𑄉𑄭 𑄉𑄭 𑄃𑄊𑄬, 𑄖𑄬 𑄇𑄚𑄨𑄝𑄮𑅁 𑄝𑄪𑄢𑄨 𑄇𑄧𑄣𑄧, 𑄥𑄨𑄠𑄬𑄚𑄴𑄘𑄰𑄱 𑄇𑄨 𑄦𑄧𑄝𑄧, 𑄛𑄢𑄣𑄳𑄠𑄉𑄪𑄚𑄬 𑄖𑄢𑄬 𑄢𑄨𑄚𑄨 𑄌𑄬𑄝𑄇𑄴𑅁 𑄖𑄭𑄪 𑄞𑄖𑄴 𑄈𑄬𑄭
𑄘𑄬𑄭 𑄝𑄬𑄣𑄳𑄠𑄟𑄙𑄚𑄴 𑄊𑄧𑄢𑄧𑄖𑄴 𑄜𑄨𑄢𑄨 𑄡𑄬𑄌𑄴𑄌𑄰𑄱𑅁 𑄝𑄪𑄢𑄨𑄢𑄴 𑄇𑄧𑄙𑄠𑄴 𑄝𑄪𑄌𑄳𑄠 𑄢𑄎𑄨 𑄦𑄧𑄣𑄧𑅁 𑄖𑄬 𑄇𑄧𑄣𑄧, 𑄒𑄨𑄇𑄴 𑄃𑄊𑄬, 𑄃𑄬𑄙𑄧𑄇𑄴 𑄇𑄪𑄎𑄮𑄣𑄨 𑄉𑄧𑄢𑄧𑄢𑄴
𑄡𑄧𑄇𑄬𑄴𑄚𑄴, 𑄞𑄖𑄴 𑄈𑄬𑄭 𑄘𑄬𑄭 𑄝𑄬𑄣𑄳𑄠 𑄖𑄳𑄦𑄬 𑄜𑄨𑄢𑄨𑄟𑄴 𑄃𑄭𑅁 </p>

<p>𑄝𑄪𑄢𑄨 𑄝𑄪𑄌𑄳𑄠𑄢𑄬 𑄞𑄖𑄴 𑄈𑄝𑄬𑄝𑄖𑄳𑄠𑄠𑄴 𑄞𑄖𑄴 𑄛𑄖𑄴 𑄘𑄨𑄣𑄮𑅁 𑄖𑄬 𑄃𑄣𑄪 𑄇𑄪𑄎𑄪 𑄖𑄮𑄚𑄴 𑄢𑄚𑄨𑄣𑄮𑅁 𑄞𑄖𑄴 𑄥𑄢 𑄦𑄧𑄣𑄬𑄉𑄨 𑄖𑄢 𑄝𑄪𑄌𑄳𑄠
𑄥𑄧𑄟𑄬𑄖𑄴 𑄃𑄬𑄇𑄴𑄣𑄧𑄉𑄬 𑄞𑄖𑄴 𑄈𑄬𑄣𑄇𑄴𑅁 𑄞𑄖𑄴 𑄈𑄬𑄭 𑄘𑄬𑄭 𑄘𑄨𑄝𑄪𑄌𑄳𑄠 𑄟𑄙𑄚𑄴 𑄝𑄪𑄌𑄳𑄠 𑄃𑄬𑄖𑄴𑄪𑄇𑄴 𑄃𑄬𑄖𑄴𑄪𑄇𑄴 𑄌𑄮𑄊𑄮 𑄝𑄨𑄌𑄴 𑄟𑄢𑄨𑄣𑄧𑅁</p>

<p>𑄝𑄬𑄣𑄳𑄠 𑄟𑄙𑄚𑄴 𑄝𑄬𑄣𑄴𑄎𑄪𑄢𑄮 𑄛𑄧𑄢𑄨 𑄃𑄬𑄣𑄬𑄊𑄨 𑄝𑄪𑄌𑄳𑄠 𑄊𑄧𑄢𑄧𑄖𑄴 𑄜𑄨𑄢𑄨𑄝𑄬𑄖𑄳𑄠𑄠𑄴 𑄎𑄪𑄇𑄴𑄮𑄣𑄴𑄧𑅁 𑄖𑄬 𑄖 𑄝𑄪𑄉𑄨𑄝𑄮-𑄃𑄮 𑄣𑄞𑄇𑄴𑄇𑄚𑄴 𑄟𑄙𑄖𑄴 𑄘𑄨
𑄝𑄪𑄢𑄨𑄢𑄬 𑄇𑄧𑄣𑄧, 𑄟𑄧𑄢𑄬 𑄝𑄪𑄉𑄨𑄝𑄮 𑄃𑄬𑄖𑄴𑄪𑄇𑄴 𑄝𑄪𑄉𑄬𑄭 𑄘𑄬𑄚𑅁 𑄝𑄪𑄢𑄨 𑄛𑄨𑄏𑄬𑄘𑄨 𑄡𑄬𑄭 𑄝𑄪𑄉𑄨𑄝𑄮 𑄇𑄎𑄖𑄴 𑄙𑄧𑄢𑄨 𑄝𑄪𑄉𑄬𑄭 𑄘𑄬𑄖𑄬𑄴 𑄥𑄚𑄴 𑄉𑄧𑄢𑄨 𑄝𑄪𑄉𑄨𑄝𑄮 𑄌𑄝𑄨
𑄗𑄬𑄣𑄧𑅁 𑄝𑄪𑄌𑄳𑄠 𑄉𑄧𑄁 𑄈𑄨𑄎𑄨 𑄃𑄪𑄙𑄨𑄝𑄢𑄴 𑄌𑄠𑄴, 𑄃𑄪𑄘𑄨 𑄚𑄧 𑄛𑄢𑄬𑅁 𑄝𑄪𑄢𑄨 𑄝𑄪𑄉𑄨𑄝𑄮 𑄌𑄝𑄨 𑄗𑄠𑄴𑅁 𑄝𑄢𑄴 𑄝𑄢𑄴 𑄝𑄪𑄌𑄳𑄠 𑄎𑄧𑄊 𑄌𑄬𑄣𑄧𑅁
𑄟𑄳𑄦𑄖𑄴𑄧𑄢𑄴 𑄝𑄪𑄉𑄨𑄝𑄮𑄣𑄰𑄱 𑄃𑄪𑄘𑄨 𑄚𑄧 𑄛𑄢𑄨𑄣𑄮𑅁 𑄎𑄬𑄢𑄬𑄘𑄨 𑄝𑄪𑄢𑄨 𑄇𑄧𑄣𑄧, 𑄢𑄬𑄖𑄴 𑄦𑄰𑄱 𑄃𑄬𑄏𑄬𑄢𑄴, 𑄝𑄪𑄉𑄨𑄝𑄮𑄣𑄰𑄱 𑄃𑄬𑄌𑄳𑄠 𑄊𑄧𑄢𑄧𑄖𑄴 𑄚𑄧 𑄣𑄪𑄋𑄨𑄝𑄬𑄉𑄰𑄱𑅁 𑄃𑄬𑄌𑄳𑄠
𑄢𑄬𑄖𑄴𑄮 𑄃𑄨𑄙𑄪 𑄗𑄇𑄴𑅁 𑄇𑄬𑄣𑄳𑄠 𑄟𑄭𑄪 𑄖𑄧𑄢𑄬 𑄊𑄧𑄢𑄧𑄖𑄴 𑄝𑄢𑄬𑄭 𑄘𑄨𑄟𑄴𑄝𑄰𑄱𑅁 𑄝𑄪𑄌𑄳𑄠 𑄇𑄧𑄣𑄧, 𑄚 𑄚, 𑄊𑄧𑄢𑄧𑄖𑄴 𑄉𑄭 𑄉𑄭 𑄏𑄨𑄝𑄮 𑄃𑄊𑄬𑅁 𑄟𑄭𑄪 𑄊𑄧𑄢𑄧𑄖𑄴
𑄚𑄧 𑄜𑄨𑄢𑄨𑄣𑄬 𑄖𑄬 𑄇𑄚𑄨𑄝𑄮𑅁 𑄝𑄪𑄢𑄨 𑄇𑄧𑄣𑄧, 𑄖𑄢𑄬 𑄃𑄘𑄟𑄳𑄠 𑄛𑄢𑄣𑄴𑄣𑄬𑄭 𑄢𑄨𑄚𑄨 𑄌𑄬𑄝𑄇𑄴𑅁 𑄃𑄬𑄇𑄴 𑄢𑄬𑄘𑄮𑄖𑄳𑄠𑄠𑄴 𑄇𑄨 𑄦𑄧𑄝𑄧𑅁 𑄝𑄪𑄢𑄨 𑄝𑄢𑄴 𑄝𑄢𑄴
𑄇𑄪𑄎𑄮𑄣𑄨 𑄉𑄧𑄢𑄚𑄠𑄴 𑄝𑄪𑄌𑄳𑄠 𑄎𑄬𑄢𑄬𑄘𑄨 𑄃𑄬𑄇𑄴 𑄢𑄬𑄘𑄮𑄖𑄳𑄠𑄠𑄴 𑄥𑄨𑄙𑄪 𑄗𑄬𑄝𑄢𑄴 𑄢𑄎𑄨 𑄦𑄧𑄣𑄧𑅁</p>

<p>𑄝𑄪𑄌𑄳𑄠 𑄗𑄬𑄝𑄖𑄳𑄠𑄠𑄴 𑄢𑄎𑄨 𑄦𑄧𑄚𑄠𑄴 𑄃𑄨𑄚𑄴𑄘𑄨 𑄝𑄪𑄢𑄨 𑄘𑄧 𑄟𑄧𑄚𑄬 𑄟𑄧𑄚𑄬 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨𑅁 𑄖𑄬 𑄝𑄬𑄣𑄳𑄠 𑄞𑄖𑄴 𑄢𑄚𑄨𑄣𑄮𑅁 𑄝𑄬𑄣𑄬𑄖𑄳𑄠 𑄏𑄘𑄨
𑄏𑄘𑄨 𑄞𑄖𑄴 𑄈𑄬𑄭 𑄘𑄬𑄭 𑄝𑄪𑄢𑄨 𑄝𑄪𑄌𑄳𑄠𑄢𑄴 𑄊𑄪𑄟𑄴 𑄡𑄬𑄝𑄢𑄴 𑄎𑄉 𑄉𑄧𑄢𑄨 𑄘𑄨𑄣𑄮𑅁</p>

<p>𑄝𑄪𑄢𑄨𑄢𑄴 𑄊𑄧𑄢𑄚𑄴 𑄌𑄨𑄉𑄮𑄚𑄴 𑄌𑄉𑄮𑄚𑄴𑅁 𑄛𑄬𑄇𑄴𑄮 𑄝𑄏 𑄇𑄧𑄣𑄬-𑄃𑄮 𑄌𑄧𑄣𑄬𑅁 𑄥𑄨𑄠𑄬𑄚𑄬 𑄇𑄠𑄴𑄇𑄨 𑄉𑄧𑄢𑄨 𑄖𑄢𑄢𑄴 𑄗𑄬𑄝𑄢𑄴 𑄎𑄉 𑄉𑄧𑄢𑄨𑄣𑄮𑅁 𑄃𑄨𑄚𑄴𑄘𑄨
𑄃𑄬𑄇𑄴 𑄝𑄪𑄘𑄴𑄙𑄨 𑄖𑄬 𑄉𑄧𑄢𑄨𑄣𑄮𑅁 𑄖 𑄏𑄨𑄝𑄮𑄢𑄬 𑄖𑄬 𑄥𑄨𑄊𑄬𑄭 𑄘𑄨𑄣𑄮, 𑄝𑄪𑄌𑄳𑄠 𑄊𑄪𑄟𑄴 𑄉𑄬𑄣𑄬 𑄝𑄪𑄌𑄳𑄠𑄢𑄴 𑄦𑄘𑄬 𑄒𑄬𑄋𑄬 𑄃 𑄝𑄪𑄢𑄨𑄢𑄴 𑄦𑄘𑄬 𑄒𑄬𑄋𑄬 𑄖𑄬
𑄡𑄬𑄚𑄴 𑄢𑄋 𑄇𑄣 𑄥𑄪𑄘𑄮 𑄝𑄚𑄨 𑄘𑄬𑅁 𑄖𑄬𑄟𑄴𑄟𑄁 𑄟𑄧𑄎𑄨𑄟𑄴 𑄝𑄪𑄌𑄳𑄠 𑄊𑄪𑄟𑄴 𑄉𑄬𑄣𑄬 𑄢𑄬𑄘𑄮𑄖𑄴 𑄎𑄪𑄌𑄴 𑄉𑄧𑄢𑄨 𑄝𑄪𑄢𑄨 𑄏𑄨𑄝𑄮 𑄝𑄪𑄌𑄳𑄠𑄢𑄴 𑄦𑄘𑄬 𑄒𑄬𑄋𑄬 𑄃
𑄖 𑄟𑄢𑄴 𑄦𑄘𑄬 𑄒𑄬𑄋𑄬 𑄢𑄋 𑄇𑄣 𑄥𑄪𑄘𑄮 𑄝𑄚𑄨 𑄘𑄨𑄣𑄮𑅁</p>

<p>𑄝𑄬𑄚𑄳𑄠 𑄛𑄧𑄦𑄴𑄢𑄴 𑄦𑄧𑄣𑄬 𑄝𑄪𑄌𑄳𑄠 𑄡𑄧𑄇𑄬𑄴𑄚𑄴 𑄊𑄪𑄟𑄮𑄖𑄴𑄪𑄚𑄴 𑄎𑄉𑄨𑄣𑄮, 𑄖𑄬 𑄘𑄬𑄊𑄬𑄘𑄬 𑄖 𑄦𑄘𑄬 𑄒𑄬𑄋𑄬 𑄢𑄋 𑄇𑄣 𑄥𑄪𑄘𑄮 𑄝𑄚𑄳𑄠𑅁 𑄃𑄨𑄠𑄚𑄴 𑄘𑄬𑄭
𑄖𑄬 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄃𑄨𑄚𑄴𑄘𑄨 𑄝𑄪𑄢𑄨 𑄊𑄪𑄟𑄮𑄖𑄴𑄪𑄚𑄴 𑄃𑄪𑄘𑄨𑄚𑄬𑄭 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄍𑄧𑄣𑄴 𑄉𑄧𑄢𑄨 𑄇𑄧𑄣𑄧, 𑄟𑄧 𑄦𑄘𑄬 𑄒𑄬𑄋𑄬 𑄃𑄨𑄠𑄚𑄨 𑄇𑄨 𑄢𑄋𑄇𑄣
𑄥𑄪𑄘𑄮? 𑄝𑄪𑄌𑄳𑄠 𑄌𑄠𑄴𑄘𑄬 𑄦𑄧𑄠𑄴, 𑄝𑄪𑄢𑄨𑄢𑄴 𑄦𑄘𑄬 𑄒𑄬𑄋𑄬-𑄃𑄮 𑄢𑄋 𑄇𑄣 𑄥𑄪𑄘𑄮! 𑄝𑄪𑄢𑄨 𑄥𑄬𑄝𑄬𑄘𑄬𑄚𑄴 𑄝𑄪𑄌𑄳𑄠𑄢𑄬 𑄇𑄧𑄣𑄧, 𑄝𑄪𑄌𑄳𑄠 𑄢𑄬 𑄝𑄪𑄌𑄳𑄠,
𑄃𑄨𑄠𑄚𑄴 𑄈𑄟𑄇𑄴𑄇𑄠𑄴 𑄞𑄧𑄉𑄧𑄝𑄚𑄧𑄢𑄴 𑄇𑄧𑄢𑄧𑄟𑄴𑅁 𑄃𑄟 𑄘𑄨𑄎𑄧𑄚𑄧𑄢𑄴 𑄝𑄧𑄢𑄴𑄟𑄳𑄦 𑄊𑄧𑄢𑄧𑄢𑄴 𑄇𑄧𑄣𑄧𑄟𑄴 𑄃𑄊𑄬 𑄞𑄨𑄣𑄨 𑄞𑄧𑄉𑄧𑄝𑄚𑄬 𑄢𑄬𑄘𑄮𑄖𑄴 𑄃𑄟 𑄦𑄘𑄬 𑄒𑄬𑄋𑄬
𑄃𑄬 𑄢𑄋𑄇𑄣 𑄥𑄪𑄘𑄮𑄚𑄨 𑄝𑄚𑄨 𑄘𑄳𑄠𑄘𑄬𑅁 𑄝𑄪𑄢𑄨𑄢𑄴 𑄇𑄧𑄙𑄚𑄨 𑄝𑄪𑄌𑄳𑄠 𑄝𑄨𑄌𑄴𑄍𑄬𑄌𑄴 𑄉𑄬𑄣𑄧𑅁 𑄦𑄧𑄝𑄧𑄘𑄬 𑄦𑄧𑄣𑄬, 𑄃𑄨𑄠𑄚𑄴 𑄞𑄧𑄉𑄧𑄝𑄚𑄧 𑄇𑄧𑄢𑄧𑄟𑄴𑅁 𑄝𑄪𑄌𑄳𑄠
𑄝𑄪𑄢𑄨𑄢𑄴 𑄇𑄧𑄙𑄠𑄴 𑄟𑄙 𑄖𑄨𑄊𑄪𑄖𑄴 𑄖𑄨𑄊𑄪𑄖𑄴 𑄉𑄧𑄢𑄨𑄣𑄮𑄮𑄮𑄮𑅁</p>

<p>𑄝𑄪𑄌𑄳𑄠𑄢𑄬 𑄚𑄧𑄢𑄧𑄟𑄴 𑄚𑄧𑄢𑄧𑄟𑄴 𑄛𑄬𑄭 𑄝𑄪𑄢𑄨 𑄇𑄧𑄣𑄧, 𑄝𑄪𑄌𑄳𑄠 𑄝𑄧𑄢𑄴𑄟𑄳𑄦 𑄊𑄧𑄢𑄧𑄢𑄴 𑄇𑄧𑄣𑄧𑄟𑄴 𑄃𑄊𑄬 𑄡𑄧𑄇𑄬𑄴𑄚𑄴, 𑄥𑄣𑄬𑄚𑄴 𑄘𑄨𑄎𑄧𑄚𑄬 𑄃𑄬𑄌𑄳𑄠𑄠𑄴
𑄌𑄪𑄟𑄪𑄣𑄮𑄁 𑄉𑄧𑄢𑄨𑄝𑄮𑄁𑄉𑄬𑅁 𑄝𑄪𑄌𑄳𑄠 𑄇𑄧𑄣𑄧, 𑄃 𑄉𑄧𑄢𑄨𑄝𑄮𑄁𑄉𑄬 𑄃𑄭𑅁 𑄃𑄬𑄟𑄬𑄚𑄴 𑄥𑄧𑄟𑄧𑄠𑄴 𑄦𑄟𑄧𑄖𑄴𑄧𑄣𑄬 𑄇𑄪𑄢𑄮 𑄣𑄪𑄢𑄮𑄖𑄴𑄪𑄚𑄴 𑄢𑄖𑄴𑄮𑄣𑄳𑄠 𑄓𑄇𑄴 𑄇𑄢𑄨 𑄃𑄪𑄘𑄨𑄣𑄮 :
</p>

<p>𑄇𑄧𑄇𑄴𑄧𑄢𑄬𑄭 𑄇𑄧𑄇𑄴, 𑄇𑄧𑄇𑄴𑄧𑄢𑄬𑄭 𑄇𑄧𑄇𑄴</p>

<p>𑄝𑄪𑄢𑄨 𑄏𑄨𑄝𑄮 𑄝𑄪𑄌𑄳𑄠 𑄝𑄪𑄢𑄨𑄢𑄴 𑄦𑄘𑄬 𑄒𑄬𑄋𑄬 </p>

<p>𑄢𑄋 𑄇𑄣 𑄥𑄪𑄘𑄮 𑄝𑄚𑄨 𑄘𑄳𑄠𑄘𑄬 𑄢𑄬𑄭 𑄎𑄧𑄇𑄴𑅁</p>

<p>𑄥𑄪𑄚𑄨𑄚𑄬𑄭 𑄝𑄪𑄢𑄨 𑄎𑄧𑄉𑄢𑄴 𑄛𑄢𑄨 𑄃𑄪𑄘𑄨𑄣𑄮—𑄟𑄧𑄢𑄢𑄴 𑄇𑄪𑄢𑄮𑄝𑄮, 𑄚𑄧 𑄦𑄧𑄠𑄬 𑄚𑄧 𑄦𑄧𑄠𑄬 𑄉𑄧𑄢𑄨 𑄇𑄧𑄖𑄬𑄴𑅁 𑄟𑄧 𑄏𑄨𑄝𑄮 𑄢𑄬𑄖𑄴𑄮 𑄛𑄪𑄝𑄪𑄁 𑄛𑄪𑄝𑄪𑄁 𑄊𑄪𑄟𑄴
𑄡𑄘𑄬 𑄘𑄪𑄚𑄨𑄠𑄬 𑄥𑄧𑄁𑄥𑄢𑄴 𑄈𑄧𑄝𑄧𑄢𑄴 𑄚𑄧 𑄛𑄠𑄴 𑄃 𑄟𑄨𑄏𑄬 𑄟𑄨𑄏𑄬 𑄝𑄧𑄚𑄴𑄚𑄟𑄴 𑄉𑄧𑄢𑄧𑄖𑄬𑄴𑅁 𑄖𑄧𑄢𑄬 𑄃𑄬𑄌𑄳𑄠 𑄇𑄝𑄨 𑄈𑄬𑄟𑄴𑅁 𑄇𑄧𑄙𑄚𑄴 𑄇𑄰𑄱 𑄟𑄧𑄖𑄴𑄧𑄚𑄴 𑄝𑄪𑄢𑄨
𑄦𑄟𑄧𑄖𑄴𑄧𑄣𑄬 𑄣𑄟𑄨𑄚𑄬𑄭 𑄢𑄘 𑄇𑄪𑄢𑄮𑄝𑄮 𑄚𑄨𑄠𑄮𑄇𑄴 𑄚𑄨𑄠𑄮𑄇𑄴 𑄉𑄧𑄢𑄨 𑄙𑄧𑄢𑄨 𑄃𑄚𑄨𑄣𑄮𑄉𑄰𑄱𑅁 𑄃 𑄇𑄪𑄢𑄮 𑄥𑄨𑄢𑄬𑄝𑄮 𑄥𑄋𑄪 𑄥𑄨𑄢𑄬𑄖𑄴 𑄖𑄪𑄣𑄨 𑄃𑄬𑄇𑄴 𑄇𑄪𑄝𑄬 𑄍𑄨𑄚𑄬𑄣𑄧𑅁
𑄥𑄬𑄝𑄬𑄘𑄬𑄚𑄴 𑄇𑄧𑄣𑄧, 𑄟𑄧𑄢𑄢𑄴 𑄇𑄪𑄢𑄮𑄝𑄮, 𑄃𑄬𑄝𑄢𑄧𑄖𑄴 𑄇𑄬𑄚𑄴𑄏𑄚𑄴 𑄛𑄌𑄴? 𑄥𑄬 𑄎𑄬𑄢𑄬 𑄝𑄪𑄢𑄨 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄦𑄟𑄧𑄧𑄖𑄴𑄧𑄣𑄬 𑄣𑄟𑄨𑄚𑄬𑄭 𑄇𑄪𑄢𑄮 𑄣𑄪𑄢𑄮𑄖𑄴𑄪𑄚𑄴
𑄖𑄨𑄚𑄴𑄮 𑄇𑄪𑄢𑄮 𑄍𑄧 𑄙𑄧𑄢𑄨 𑄃𑄚𑄨𑄣𑄮𑄉𑄰𑄱𑅁 𑄃𑄨𑄚𑄴𑄘𑄨 𑄝𑄪𑄌𑄳𑄠𑄢𑄬 𑄇𑄧𑄣𑄧, 𑄝𑄪𑄌𑄳𑄠 𑄈𑄚𑄧𑄇𑄴𑄧𑄚𑄴 𑄝𑄌𑄴𑄌𑄬𑄭 𑄗𑄇𑄴, 𑄟𑄭𑄪 𑄃𑄘𑄟𑄧𑄢𑄴 𑄌𑄪𑄟𑄪𑄣𑄮𑄋𑄧𑄢𑄴 𑄃𑄧𑄏𑄝𑄮
𑄓𑄉𑄨 𑄃𑄚𑄧𑄁𑄉𑄰𑄱𑅁 𑄃𑄧𑄏𑄝𑄮 𑄃𑄬𑄣𑄬𑄭 𑄌𑄪𑄟𑄪𑄣𑄮𑄁 𑄉𑄧𑄢𑄨𑄝𑄮𑄁𑅁 𑄝𑄪𑄌𑄳𑄠 𑄟𑄙 𑄖𑄨𑄊𑄪𑄖𑄴 𑄖𑄨𑄊𑄪𑄖𑄴 𑄉𑄧𑄢𑄨𑄣𑄮𑅁</p>

<p>𑄝𑄪𑄢𑄨 𑄦𑄧𑄚𑄨𑄏𑄬𑄌𑄳𑄠 𑄉𑄧𑄢𑄨 𑄃𑄘𑄟𑄧𑄢𑄴 𑄃𑄧𑄏𑄝𑄮 𑄊𑄧𑄢𑄧𑄖𑄴 𑄡𑄬𑄣𑄧𑅁 𑄃𑄧𑄏𑄝𑄮 𑄊𑄧𑄢𑄧𑄖𑄴 𑄃𑄬𑄣𑄧𑅁 𑄖𑄬-𑄃𑄮 𑄝𑄪𑄢𑄨𑄢𑄴 𑄇𑄧𑄙𑄠𑄴 𑄟𑄧𑄘𑄴 𑄞𑄁 𑄈𑄬𑄭
𑄛𑄬𑄝𑄢𑄴 𑄃𑄏𑄠𑄴 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄝𑄪𑄢𑄨𑄢𑄴 𑄥𑄧𑄟𑄢𑄬 𑄃𑄬𑄣𑄧𑅁 𑄝𑄪𑄢𑄨 𑄃𑄧𑄏𑄝𑄮𑄢𑄬 𑄣𑄰𑄱 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄖𑄬𑄴 𑄇𑄧𑄠𑄬𑄇𑄴 𑄎𑄧𑄚𑄴 𑄃𑄘𑄟𑄳𑄠 𑄓𑄉𑄨
𑄃𑄚𑄨𑄣𑄮𑅁 𑄝𑄬𑄊𑄬 𑄗𑄪𑄝𑄬𑄣𑄬𑄉𑄨 𑄝𑄪𑄌𑄳𑄠 𑄝𑄪𑄢𑄨𑄢𑄴 𑄖𑄨𑄚𑄴𑄮 𑄇𑄪𑄢𑄮 𑄍𑄧𑄣𑄰𑄱 𑄌𑄪𑄟𑄪𑄣𑄮𑄁 𑄦𑄧𑄣𑄧𑅁</p>

<p>𑄟𑄬𑄎𑄴𑄝𑄚𑄴 𑄥𑄨𑄢𑄴 𑄡𑄚𑄢𑄴 𑄎𑄬𑄢𑄬 𑄝𑄪𑄢𑄨 𑄝𑄪𑄌𑄳𑄠𑄢𑄬 𑄇𑄧𑄣𑄧, 𑄝𑄪𑄌𑄳𑄠! 𑄟𑄧 𑄊𑄧𑄢𑄧𑄖𑄴 𑄦𑄧𑄣𑄬 𑄗𑄬𑄘𑄧𑄁, 𑄖𑄧 𑄊𑄧𑄢𑄧𑄖𑄴 𑄦𑄧𑄣𑄬 𑄗𑄬𑄘𑄧𑄁𑅁 𑄥𑄣𑄬𑄚𑄴
𑄃𑄬𑄇𑄴𑄇𑄚𑄴 𑄇𑄟𑄴 𑄉𑄧𑄢𑄨𑄣𑄬 𑄇𑄨 𑄦𑄧𑄠𑄴, 𑄖𑄭𑄪 𑄃𑄢𑄴 𑄊𑄧𑄢𑄧𑄖𑄴 𑄜𑄨𑄢𑄨 𑄚𑄧 𑄡𑄬𑄌𑄴, 𑄃𑄨𑄙𑄪 𑄗𑄇𑄴𑅁 𑄖𑄧 𑄏𑄨𑄝𑄮𑄢𑄬 𑄟𑄧𑄏𑄨𑄝𑄮 𑄙𑄧𑄝𑄨 𑄓𑄉𑄨 𑄃𑄚𑄨𑄝𑄮𑄉𑄰𑄱
𑄃𑄭𑅁 𑄝𑄪𑄢𑄨 𑄇𑄧𑄙𑄠𑄴 𑄝𑄪𑄌𑄳𑄠 𑄢𑄎𑄨 𑄦𑄧𑄣𑄧𑅁</p>

<p>𑄝𑄪𑄢𑄨 𑄥𑄬𑄝𑄬𑄘𑄬𑄚𑄴 𑄖 𑄏𑄨𑄝𑄮 𑄙𑄧𑄝𑄨𑄢𑄬 𑄇𑄧𑄣𑄧, 𑄡, 𑄙𑄝𑄨, 𑄖𑄧 𑄝𑄮𑄚𑄴𑄮 𑄇𑄧𑄝𑄨𑄢𑄬 𑄓𑄉𑄨 𑄃𑄚𑄴𑄘𑄰𑄱𑅁 𑄖 𑄟𑄢𑄴 𑄇𑄧𑄙𑄠𑄴 𑄙𑄧𑄝𑄨 𑄇𑄧𑄝𑄨𑄘𑄉𑄨
𑄊𑄧𑄢𑄴𑄟𑄪𑄈𑄳𑄠 𑄉𑄬𑄣𑄧𑅁 𑄡𑄘𑄬 𑄡𑄘𑄬 𑄖𑄬 𑄊𑄧𑄢𑄧 𑄇𑄪𑄢𑄬 𑄣𑄪𑄋𑄨𑄚𑄬𑄭 𑄣𑄋𑄬𑄣𑄧 𑄟𑄙𑄖𑄴𑄪𑄚𑄴 𑄓𑄉𑄨 𑄇𑄧𑄣𑄧, 𑄃𑄮 𑄝𑄬𑄭 𑄇𑄧𑄝𑄨! 𑄃𑄬𑄙𑄬 𑄞𑄨𑄣𑄬, 𑄃𑄟 𑄊𑄧𑄢𑄧𑄖𑄴
𑄃𑄬𑄙𑄬𑅁 𑄖𑄧 𑄝𑄝𑄬 𑄟𑄟𑄢𑄬 𑄣𑄮𑄠𑄬𑄉𑄰𑄱𑅁 𑄖𑄭𑄪-𑄃𑄮 𑄞𑄨𑄣𑄬 𑄃𑄟 𑄊𑄧𑄢𑄧𑄖𑄴 𑄛𑄧𑄢𑄧𑄁 𑄃𑄬𑄙𑄬𑅁 𑄇𑄧𑄝𑄨 𑄊𑄧𑄢𑄧𑄖𑄴𑄪𑄚𑄴 𑄙𑄧𑄝𑄨 𑄇𑄧𑄙𑄚𑄨 𑄥𑄪𑄚𑄨𑄣𑄮—𑄃𑄮 𑄖𑄭𑄪
𑄇𑄧𑄚𑄴𑄚? 𑄖𑄧 𑄚𑄋𑄚𑄴 𑄇𑄨? 𑄙𑄧𑄝𑄨 𑄇𑄧𑄣𑄧, 𑄚𑄋𑄚𑄴 𑄙𑄧𑄝𑄨𑅁 𑄖𑄧 𑄝𑄝𑄬 𑄟𑄳𑄦𑄢𑄬 𑄣𑄮𑄠𑄬𑄉𑄰𑄱𑅁 𑄥𑄨𑄠𑄬𑄚𑄬 𑄞𑄨𑄣𑄨 𑄖𑄭𑄪 𑄃𑄟 𑄊𑄧𑄢𑄧𑄖𑄴 𑄛𑄧𑄢𑄧𑄁 𑄃𑄬𑄙𑄬𑅁
𑄥𑄪𑄚𑄨𑄚𑄬𑄭 𑄇𑄧𑄝𑄨 𑄎𑄪𑄇𑄴𑄪𑄣𑄬𑄭 𑄎𑄇𑄴𑄇𑄣𑄭 𑄃𑄬𑄣𑄧𑅁 𑄃 𑄇𑄧𑄝𑄨 𑄥𑄧𑄟𑄢𑄬 𑄙𑄧𑄝𑄨 𑄊𑄧𑄢𑄧𑄖𑄴 𑄘𑄨𑄎𑄧𑄚𑄬 𑄉𑄬𑄣𑄇𑄴𑅁</p>

<p>𑄇𑄧𑄝𑄨𑄢𑄬 𑄘𑄬𑄭𑄚𑄬𑄭 𑄝𑄪𑄢𑄨𑄢𑄴 𑄟𑄧𑄚𑄬 𑄟𑄧𑄚𑄬 𑄛𑄨𑄏𑄪𑄟𑄴 𑄃𑄪𑄘𑄨𑄣𑄮𑅁 𑄖𑄬 𑄘𑄬𑄣𑄧𑄘𑄬—𑄇𑄧𑄝𑄨 𑄢𑄋𑄌𑄋, 𑄇𑄨𑄢𑄴𑄝𑄬 𑄉𑄧𑄢𑄬 𑄛𑄢 𑄖𑄢𑄴 𑄥𑄚𑄴𑄥𑄨𑄇𑄴𑄈𑄬𑅁
𑄙𑄧𑄝𑄨𑄖𑄴𑄪𑄚𑄴 𑄝𑄬𑄌𑄴 𑄘𑄮𑄣𑄴𑅁 𑄙𑄧𑄝𑄨 𑄦𑄧𑄣𑄧𑄘𑄬 𑄇𑄣𑄟𑄣𑅁 𑄢𑄨𑄚𑄨 𑄌𑄬𑄣𑄬 𑄇𑄪𑄖𑄳𑄠𑄢𑄨 𑄟𑄪 𑄞𑄨𑄣𑄨 𑄟𑄧𑄚𑄬 𑄦𑄧𑄠𑄴𑅁 𑄇𑄧𑄝𑄨 𑄟𑄪𑄎𑄪𑄋𑄬 𑄙𑄧𑄝𑄨 𑄛𑄪𑄢𑄮𑄛𑄪𑄢𑄨
𑄚𑄈𑄚𑄴𑄘𑄢𑄴 𑄙𑄧𑄇𑄴𑅁 𑄖𑄮 𑄟𑄳𑄦𑄖𑄴𑄧𑄢𑄴 𑄝𑄪𑄢𑄨 𑄇𑄧𑄝𑄨𑄢𑄬 𑄘𑄬𑄭 𑄟𑄧𑄚𑄧𑄢𑄴 𑄛𑄨𑄏𑄪𑄟𑄴 𑄞𑄝𑄴𑄛𑄚𑄴 𑄣𑄪𑄉𑄬𑄚𑄬𑄭 𑄇𑄧𑄣𑄧, 𑄇𑄧𑄝𑄨, 𑄃𑄬𑄌𑄳𑄠𑄖𑄴𑄪𑄚𑄴 𑄙𑄧𑄢𑄨 𑄖𑄪𑄟𑄨 𑄖𑄧
𑄝𑄛𑄴 𑄥𑄧𑄟𑄬𑄖𑄴 𑄃𑄨𑄙𑄪 𑄗𑄬𑄝𑅁 𑄙𑄧𑄝𑄨 𑄖𑄧𑄢𑄴 𑄉𑄪𑄢𑄮𑄝𑄮𑄚𑄴𑅁 𑄖𑄢𑄬 𑄖𑄭𑄪 𑄟𑄬𑄠𑄬 𑄉𑄧𑄢𑄨𑄝𑄬, 𑄚𑄧 𑄈𑄬𑄭 𑄚𑄧 𑄈𑄬𑄭 𑄈𑄝𑄬𑄝𑄬 𑄃 𑄖𑄧𑄥𑄧𑄟𑄢𑄬 𑄣𑄰𑄱 𑄝𑄬𑄢𑄬𑄝𑄬𑅁
𑄝𑄪𑄢𑄨𑄢𑄴 𑄇𑄧𑄙𑄠𑄴 𑄇𑄧𑄝𑄨 𑄃𑄨𑄀 𑄛𑄪𑄢𑄬𑄣𑄧𑅁 𑄇𑄧𑄝𑄨 𑄝𑄛𑄴𑄮 𑄝𑄪𑄌𑄳𑄠 𑄇𑄧𑄣𑄧, 𑄏𑄨! 𑄖𑄭𑄪 𑄃𑄧𑄚𑄴𑄥𑄪𑄢𑄴 𑄖𑄧𑄟𑄴𑄟𑄢𑄬 𑄖𑄮𑄉𑄌𑄴𑅁 𑄃𑄨𑄝𑄬 𑄖𑄧𑄢𑄴 𑄚𑄪𑄃𑄮 𑄟𑅁 𑄖
𑄇𑄧𑄙 𑄖𑄭𑄪 𑄟𑄚𑄨𑄝𑄬𑅁 𑄃 𑄙𑄧𑄝𑄨𑄢𑄬 𑄖𑄭𑄪 𑄉𑄪𑄢𑄮𑄝𑄮𑄚𑄮 𑄥𑄚𑄳𑄠 𑄟𑄬𑄠𑄬 𑄉𑄧𑄢𑄨𑄝𑄬𑅁 𑄃𑄬𑄝𑄢𑄮 𑄇𑄧𑄝𑄨 𑄃𑄨𑄀 𑄛𑄪𑄢𑄬𑄣𑄧𑅁</p>

<p>𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨 𑄇𑄧𑄝𑄨 𑄃 𑄖 𑄝𑄛𑄴 𑄙𑄧𑄝𑄨𑄘𑄉𑄨 𑄊𑄧𑄢𑄧𑄖𑄴 𑄗 𑄙𑄧𑄢𑄨𑄣𑄇𑄴𑅁 𑄟𑄳𑄦𑄖𑄴𑄧𑄢𑄴 𑄇𑄧𑄠𑄬𑄇𑄴𑄘𑄨𑄚𑄴 𑄝𑄨𑄘𑄨 𑄡𑄘𑄬 𑄚𑄧 𑄡𑄘𑄬𑄭 𑄝𑄪𑄢𑄨
𑄖𑄢𑄴 𑄃𑄏𑄧𑄣𑄴 𑄈𑄌𑄳𑄠𑄇𑄴𑄇𑄚𑄴 𑄚𑄳𑄦𑄨𑄉𑄨𑄣𑄬𑄣𑄧𑅁 𑄖𑄬 𑄦𑄧𑄠𑄴𑄠𑄚𑄧𑄖𑄴 𑄚𑄧𑄠𑄴𑄠𑄚𑄧𑄖𑄴 𑄇𑄧𑄝𑄨𑄢𑄬 𑄛𑄬𑄢𑄴𑄛𑄬𑄢 𑄙𑄧𑄢𑄨𑄣𑄮, 𑄃𑄧𑄉𑄧𑄙 𑄇𑄮 𑄙𑄧𑄢𑄨𑄣𑄮𑅁 𑄇𑄧𑄝𑄨 𑄇𑄨𑄌𑄴𑄪
𑄎𑄧𑄝𑄝𑄴 𑄚𑄧 𑄘𑄨𑄚𑄬𑄭 𑄃𑄧𑄣𑄧𑄢𑄴 𑄉𑄧𑄢𑄨 𑄥𑄪𑄚𑄨 𑄗𑄠𑄴𑅁 𑄃𑄨𑄋𑄨𑄢𑄨 𑄥𑄧𑄎𑄳𑄠𑄧 𑄉𑄧𑄢𑄨 𑄗𑄉𑄧𑄖𑄬𑄴 𑄗𑄉𑄧𑄖𑄬𑄴 𑄎𑄬𑄢𑄬𑄘𑄨 𑄝𑄪𑄢𑄨 𑄇𑄧𑄚𑄧𑄇𑄴𑄇𑄚𑄴 𑄞𑄧 𑄖𑄪𑄣𑄨𑄚𑄬𑄭 𑄇𑄧𑄝𑄨𑄢𑄬
𑄟𑄢𑄬, 𑄞𑄖𑄴 𑄈𑄬𑄝𑄖𑄳𑄠𑄠𑄴 𑄚𑄧 𑄘𑄬𑅁 𑄝𑄪𑄌𑄳𑄠 𑄝𑄪𑄢𑄨𑄢𑄬 𑄓𑄧𑄢𑄬 𑄃𑄧𑄣𑄧𑄢𑄴 𑄉𑄧𑄢𑄨 𑄗𑄬𑄭 𑄛𑄠𑄴𑅁 𑄖𑄬 𑄃𑄬𑄇𑄬𑄴𑄚 𑄟𑄘𑄨𑄘𑄮 𑄉𑄬𑄣𑄬 𑄝𑄪𑄢𑄨 𑄈𑄧𑄘 𑄎𑄧𑄉𑄢𑄴
𑄛𑄢𑄨 𑄃𑄪𑄘𑄬𑅁 𑄥𑄨𑄠𑄬𑄚𑄬 𑄝𑄪𑄌𑄳𑄠 𑄃 𑄇𑄨 𑄉𑄧𑄢𑄨𑄝𑄮𑅁 𑄖𑄬 𑄖 𑄏𑄨𑄝𑄮𑄢𑄬 𑄉𑄭 𑄉𑄭 𑄛𑄬𑄣𑄬 𑄈𑄣𑄨 𑄝𑄪𑄏𑄠𑄴𑅁 𑄖𑄬 𑄇𑄧𑄠𑄴—𑄃𑄮 𑄏𑄨! 𑄃𑄨𑄠𑄬𑄚𑄨 𑄖𑄧𑄢𑄴
𑄇𑄧𑄝𑄣𑄧𑄖𑄴 𑄃𑄊𑄬𑅁 𑄥𑄬𑄖𑄳𑄠𑄠𑄴 𑄃𑄬𑄙𑄮𑄇𑄳𑄠𑄚𑄴 𑄦𑄧𑄠𑄴𑄠𑄬𑄘𑄬𑅁 𑄚𑄧𑄣𑄬𑄚𑄴 𑄖𑄧 𑄟 𑄟𑄧𑄢𑄴 𑄃𑄬𑄇𑄴 𑄇𑄧𑄙𑄠𑄴 𑄘𑄪𑄢𑄴 𑄚𑄧 𑄦𑄧𑄣𑄪𑄚𑄴𑅁 𑄖𑄭𑄪 𑄞𑄧𑄉𑄧𑄝𑄚𑄧𑄢𑄬 𑄥𑄧𑄢𑄧𑄕𑄴
𑄉𑄧𑄢𑄨 𑄥𑄧𑄎𑄳𑄠𑄧 𑄉𑄧𑄢𑄨 𑄗𑄇𑄴𑅁 𑄎𑄧𑄚𑄧𑄟𑄚𑄴 𑄃𑄬𑄇𑄴𑄙𑄧𑄉𑄬 𑄚𑄧 𑄡𑄠𑄴𑅁 𑄢𑄬𑄘𑄮𑄢𑄴 𑄛𑄧𑄢𑄬 𑄘𑄨𑄚𑄴 𑄡𑄬𑄟𑄬𑄚𑄴 𑄃𑄊𑄬, 𑄘𑄪𑄊𑄮𑄢𑄴 𑄛𑄧𑄢𑄬-𑄃𑄮 𑄥𑄪𑄈𑄴 𑄃𑄊𑄬𑅁 𑄖
𑄝𑄝𑄧𑄢𑄴 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄇𑄧𑄝𑄨 𑄟𑄪𑄠𑄬𑄘𑄨 𑄇𑄨𑄏𑄪 𑄚𑄧 𑄇𑄧𑄠𑄴𑅁 𑄝𑄚 𑄃𑄨𑄀 𑄛𑄪𑄢𑄧𑄠𑄴𑅁 𑄃 𑄟𑄧𑄚𑄬 𑄟𑄧𑄚𑄬 𑄞𑄧𑄉𑄧𑄝𑄚𑄧𑄢𑄬 𑄥𑄧𑄢𑄧𑄚𑄴 𑄉𑄧𑄢𑄬𑅁</p>

<p>𑄉𑄭 𑄉𑄭 𑄗𑄬𑄣𑄬 𑄇𑄧𑄝𑄨 𑄃𑄧𑄚𑄴𑄥𑄪𑄢𑄴 𑄖 𑄟𑄢𑄬 𑄦𑄨𑄘𑄮𑄖𑄴 𑄖𑄪𑄣𑄬 𑄟𑄧𑄚𑄬 𑄟𑄧𑄚𑄬𑅁 𑄖𑄬 𑄞𑄝𑄬, 𑄖 𑄟 𑄦𑄧𑄣𑄬 𑄇𑄧𑄚𑄴 𑄉𑄋𑄧𑄖𑄴 𑄃𑄨𑄇𑄴𑄨𑄚𑄬 𑄌𑄧𑄢𑄬𑄣𑄴𑄣𑄰𑄱
𑄘𑄪𑄢𑄴 𑄦𑄰𑄱𑄚𑄬𑄭! 𑄖𑄬 𑄇𑄟𑄧𑄖𑄴𑄪𑄚𑄴 𑄃𑄬𑄇𑄬𑄴𑄚 𑄃𑄎𑄬𑄢𑄴 𑄛𑄬𑄣𑄬 𑄊𑄧𑄢𑄧 𑄇𑄪𑄢𑄮𑄢𑄴 𑄉𑄋𑄧 𑄛𑄢𑄧𑄖𑄴 𑄡𑄠𑄴, 𑄇𑄧𑄚𑄧 𑄘𑄪𑄢𑄮 𑄥𑄚𑄳𑄠 𑄉𑄧𑄢𑄨 𑄖 𑄟𑄢𑄬 𑄖𑄬
𑄘𑄬𑄊𑄬𑄚𑄨𑅁</p>

<p>𑄃𑄬𑄇𑄴𑄘𑄨𑄚𑄴 𑄃𑄟𑄳𑄦𑄧𑄇𑄴 𑄉𑄧𑄢𑄨 𑄇𑄧𑄝𑄨 𑄉𑄋𑄧 𑄛𑄢𑄧𑄖𑄴 𑄝𑄰𑄱 𑄃𑄊𑄬 𑄃 𑄃𑄬𑄇𑄴𑄢𑄨𑄚𑄨 𑄉𑄧𑄢𑄨 𑄉𑄋𑄚𑄧𑄢𑄴 𑄇𑄨𑄖𑄳𑄠 𑄌𑄬𑄭 𑄃𑄊𑄬𑅁 𑄃𑄬𑄟𑄧𑄚𑄴 𑄥𑄧𑄟𑄧𑄠𑄴 𑄖𑄬
𑄘𑄬𑄣𑄧 𑄘𑄋𑄧𑄢𑄴 𑄃𑄬𑄇𑄴𑄮 𑄛𑄚𑄳𑄠 𑄘𑄪𑄢𑄴 𑄉𑄋𑄚𑄧𑄖𑄴 𑄞𑄎𑄨 𑄃𑄪𑄘𑄨𑄣𑄮𑅁 𑄘𑄪𑄢𑄴𑄝𑄮 𑄘𑄬𑄭 𑄇𑄧𑄝𑄨 𑄙𑄝 𑄙𑄝 𑄉𑄋𑄧 𑄛𑄢𑄴 𑄥𑄧𑄁 𑄉𑄬𑄣𑄧𑅁 𑄃 𑄃𑄨𑄚𑄴𑄘𑄨
𑄘𑄪𑄢𑄴𑄝𑄮 𑄞𑄎𑄨 𑄞𑄎𑄨 𑄦𑄘𑄬 𑄒𑄬𑄋𑄬 𑄥𑄎𑄪𑄢𑄨 𑄥𑄎𑄪𑄢𑄨 𑄛𑄢𑄴 𑄟𑄪𑄈𑄳𑄠 𑄃𑄬𑄣𑄧𑅁 𑄎𑄬𑄢𑄬𑄘𑄨 𑄘𑄪𑄢𑄴𑄝𑄮 𑄃𑄬𑄖𑄴𑄪𑄇𑄴 𑄛𑄢𑄧 𑄃𑄪𑄉𑄪𑄢𑄬 𑄃𑄪𑄘𑄨𑄣𑄮𑄉𑄨𑅁 𑄇𑄧𑄝𑄨
𑄌𑄨𑄚𑄨𑄣𑄮, 𑄃𑄨𑄝𑄬 𑄖 𑄟𑅁 𑄖𑄬 𑄘𑄪𑄢𑄴𑄝𑄮𑄢𑄬 𑄃𑄎 𑄉𑄧𑄢𑄨 𑄙𑄧𑄢𑄨𑄣𑄮𑅁 𑄃 𑄌𑄮𑄊𑄮 𑄛𑄚𑄨 𑄙𑄬𑄢𑄴𑄙𑄬𑄢𑄬𑄭 𑄇𑄚 𑄙𑄧𑄢𑄨𑄣𑄮𑅁 𑄘𑄪𑄢𑄴𑄝𑄮 𑄖 𑄥𑄨𑄢𑄬𑄝𑄮
𑄚𑄳𑄦𑄬𑄉𑄬𑄣𑄬𑄚𑄬𑄭 𑄇𑄧𑄝𑄨𑄢𑄬 𑄟𑄬𑄠𑄬 𑄉𑄧𑄢𑄨𑄣𑄮𑅁 𑄞𑄣𑄧𑄇𑄴𑄧𑄚𑄴 𑄥𑄧𑄁 𑄘𑄨 𑄟𑄠𑄴𑄏𑄨𑄠𑄬 𑄟𑄬𑄠𑄬 𑄉𑄧𑄢𑄉𑄧𑄢𑄨 𑄉𑄧𑄢𑄨𑄣𑄇𑄴𑅁 𑄎𑄬𑄢𑄬𑄘𑄨 𑄖 𑄏𑄨𑄝𑄮𑄢𑄬 𑄞𑄣𑄪𑄇𑄴𑄪𑄚𑄴 𑄝𑄧𑄘
𑄛𑄢𑄨 𑄘𑄨 𑄉𑄬𑄣𑄧𑅁 𑄇𑄧𑄝𑄨 𑄘𑄪𑄢𑄮 𑄝𑄧𑄘𑄉𑄪𑄚𑄴 𑄇𑄝𑄧𑄢𑄧 𑄥𑄬𑄢𑄬 𑄉𑄧𑄢𑄨 𑄊𑄧𑄢𑄧𑄖𑄴 𑄃𑄚𑄨 𑄣𑄪𑄉𑄬𑄭 𑄗𑄧𑄣𑄧𑄉𑄨𑅁 𑄇𑄨𑄃𑄮𑄎𑄧𑄚𑄴 𑄊𑄧𑄢𑄧𑄖𑄴 𑄚𑄧 𑄗𑄬𑄣𑄬 𑄥𑄨𑄉𑄪𑄚𑄴 𑄖𑄬
𑄌𑄪𑄢𑄴 𑄉𑄧𑄢𑄨 𑄈𑄧𑄣 𑄉𑄧𑄢𑄨 𑄈𑄠𑄴𑅁 𑄃𑄨𑄋𑄨𑄢𑄨 𑄇𑄧𑄠𑄬𑄇𑄴𑄘𑄨𑄚𑄴 𑄛𑄧𑄢𑄴𑄛𑄧𑄢𑄴 𑄖𑄢𑄢𑄴 𑄘𑄨 𑄟𑄠𑄴𑄏𑄨𑄠𑄬 𑄘𑄬𑄊 𑄦𑄧𑄠𑄴𑅁 𑄛𑄧𑄖𑄴𑄨𑄝𑄢𑄧𑄖𑄴 𑄘𑄪𑄢𑄴𑄝𑄮 𑄖 𑄏𑄨𑄝𑄮𑄢𑄬
𑄝𑄧𑄘 𑄛𑄢𑄨 𑄘𑄨 𑄡𑄠𑄴𑅁 𑄛𑄧𑄖𑄴𑄨 𑄘𑄨𑄚𑄴 𑄝𑄧𑄘 𑄈𑄘𑄬 𑄈𑄘𑄬 𑄇𑄧𑄝𑄨 𑄇𑄧𑄠𑄬𑄇𑄴𑄘𑄨𑄚𑄬𑄭 𑄛𑄮𑄖𑄴𑄛𑄮𑄖𑄳𑄠 𑄦𑄰𑄱 𑄃𑄪𑄘𑄨𑄣𑄮𑅁</p>

<p>𑄇𑄧𑄝𑄨𑄢𑄴 𑄃𑄬 𑄞𑄧𑄢𑄧𑄚𑄴𑄘𑄨 𑄇𑄬𑄠𑄬 𑄃 𑄛𑄮𑄖𑄴𑄛𑄮𑄖𑄳𑄠 𑄟𑄪 𑄝𑄪𑄢𑄨𑄢𑄴 𑄌𑄮𑄊𑄮𑄖𑄴 𑄛𑄧𑄣𑄧𑅁 𑄖𑄬 𑄞𑄝𑄨𑄣𑄮 𑄇𑄧𑄝𑄨𑄢𑄬 𑄟𑄭𑄪 𑄛𑄧𑄖𑄴𑄨𑄘𑄨𑄚𑄴 𑄃𑄙𑄛𑄬𑄘 𑄉𑄧𑄢𑄨
𑄞𑄖𑄴 𑄘𑄮𑄁, 𑄖𑄮 𑄖𑄬 𑄃𑄬𑄙𑄧𑄇𑄴 𑄞𑄧𑄢𑄧𑄚𑄴𑄘𑄨 𑄇𑄬𑄠𑄬 𑄃 𑄛𑄮𑄖𑄴𑄛𑄮𑄖𑄳𑄠 𑄉𑄧𑄢𑄨 𑄇𑄨𑄋𑄨𑄢𑄨 𑄗𑄠𑄴? 𑄃𑄨𑄠𑄚𑄧𑄢𑄴 𑄛𑄨𑄏𑄬𑄘𑄨 𑄈𑄟𑄇𑄴𑄇𑄠𑄴 𑄇𑄧𑄚𑄧𑄇𑄴𑄇𑄚𑄴 𑄉𑄪𑄟𑄮𑄢𑄴
𑄃𑄊𑄬! 𑄥𑄨𑄠𑄬𑄚𑄬 𑄝𑄪𑄢𑄨 𑄇𑄧𑄝𑄨𑄢𑄬 𑄌𑄮𑄈𑄴 𑄘𑄳𑄠 𑄙𑄧𑄢𑄨𑄣𑄮 𑄥𑄨𑄖𑄴𑄪𑄚𑄴 𑄙𑄧𑄢𑄨𑅁</p>

<p>𑄃𑄬𑄇𑄴𑄘𑄨𑄚𑄴 𑄘𑄨𑄝𑄪𑄌𑄳𑄠 𑄟𑄙𑄚𑄴 𑄞𑄖𑄴 𑄈𑄬𑄭𑄘𑄬𑄭 𑄞𑄖𑄴𑄊𑄪𑄟𑄬 𑄝𑄬𑄊𑄬 𑄃𑄧𑄣𑄧𑄢𑄴 𑄦𑄧𑄣𑄬 𑄇𑄧𑄝𑄨 𑄎𑄪𑄌𑄴 𑄉𑄧𑄢𑄨 𑄃𑄪𑄘𑄨 𑄉𑄋𑄧 𑄟𑄪𑄈𑄳𑄠 𑄡 𑄙𑄧𑄢𑄨𑄣𑄮𑅁
𑄝𑄪𑄢𑄨 𑄎𑄪𑄌𑄴 𑄎𑄪𑄌𑄴 𑄉𑄧𑄢𑄨 𑄇𑄧𑄝𑄨𑄢𑄴 𑄛𑄨𑄏𑄬 𑄛𑄨𑄏𑄬 𑄚𑄧 𑄘𑄬𑄊𑄬 𑄛𑄢 𑄉𑄧𑄢𑄨 𑄉𑄬𑄣𑄧𑅁 𑄝𑄪𑄢𑄨 𑄘𑄬𑄊𑄨𑄣𑄮𑄉𑄰𑄱, 𑄇𑄧𑄝𑄨 𑄡𑄬𑄭 𑄉𑄋𑄧 𑄛𑄢𑄧𑄖𑄴 𑄣𑄪𑄁𑄋𑄬𑄉𑄨,
𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄛𑄚𑄨𑄖𑄴𑄪𑄚𑄴 𑄃𑄬𑄇𑄴𑄮 𑄘𑄋𑄧𑄢𑄴 𑄛𑄚𑄳𑄠𑄘𑄪𑄢𑄴 𑄞𑄎𑄘𑄨 𑄃𑄪𑄘𑄨𑄣𑄮 𑄃 𑄛𑄬𑄢𑄴𑄛𑄬𑄢𑄬𑄭 𑄥𑄎𑄪𑄢𑄨 𑄃𑄬𑄭 𑄉𑄋𑄧 𑄛𑄢𑄧𑄖𑄴 𑄇𑄧𑄝𑄨 𑄃𑄨𑄙𑄪 𑄣𑄪𑄋𑄨𑄣𑄮𑄉𑄨𑅁
𑄘𑄪𑄢𑄴𑄝𑄮𑄣𑄰𑄱 𑄇𑄧𑄝𑄨 𑄈𑄚𑄧𑄇𑄴𑄧𑄚𑄴 𑄃𑄎𑄃𑄌𑄳𑄠 𑄦𑄧𑄣𑄇𑄴𑅁 𑄇𑄧𑄝𑄨 𑄞𑄢𑄨 𑄉𑄧𑄢𑄨 𑄇𑄚𑄨𑄣𑄮𑅁 𑄎𑄬𑄢𑄬𑄘𑄨 𑄘𑄪𑄢𑄴𑄝𑄮 𑄇𑄧𑄠𑄬𑄇𑄴𑄮 𑄝𑄧𑄘 𑄉𑄋𑄧 𑄛𑄢𑄧𑄖𑄴 𑄛𑄢𑄨
𑄘𑄨𑄉𑄬𑄣𑄧𑅁 𑄇𑄧𑄝𑄨 𑄝𑄧𑄘𑄉𑄪𑄚𑄴 𑄚𑄨𑄚𑄬𑄭 𑄊𑄧𑄢𑄴𑄟𑄪𑄈𑄳𑄠 𑄜𑄨𑄢 𑄙𑄧𑄢𑄨𑄣𑄮 𑄃 𑄃𑄨𑄚𑄴𑄘𑄨 𑄘𑄪𑄢𑄴𑄝𑄮 𑄛𑄚𑄨𑄖𑄴 𑄓𑄪𑄝𑄨𑄣𑄮𑄉𑄰𑄱𑅁 𑄇𑄧𑄝𑄨𑄢𑄬 𑄜𑄨𑄢𑄨 𑄃𑄬𑄎𑄬𑄖𑄬𑄴 𑄘𑄬𑄭 𑄝𑄪𑄢𑄨
𑄙𑄝 𑄙𑄝 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁 𑄃 𑄖𑄬 𑄚𑄧𑄠𑄴𑄘𑄬 𑄙𑄧𑄇𑄴 𑄉𑄧𑄢𑄨 𑄖 𑄝𑄨𑄌𑄴𑄮𑄚𑄧𑄖𑄴 𑄛𑄧𑄢𑄨 𑄢𑄧𑄣𑄧𑄉𑄨𑅁</p>

<p>𑄝𑄨𑄌𑄴𑄮𑄚𑄧𑄖𑄴 𑄛𑄧𑄢𑄨𑄚𑄬𑄭 𑄝𑄪𑄢𑄨 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮, 𑄘𑄪𑄢𑄴𑄝𑄮 𑄥𑄣𑄬𑄚𑄴 𑄇𑄧𑄝𑄨𑄢𑄴 𑄟𑄝𑄮𑅁 𑄃𑄉𑄬𑄘𑄨 𑄖𑄬 𑄝𑄪𑄌𑄳𑄠𑄖𑄴𑄪𑄚𑄴 𑄥𑄪𑄚𑄳𑄠 𑄇𑄨𑄋𑄨𑄢𑄨 𑄇𑄧𑄝𑄨
𑄟𑄝𑄮 𑄘𑄪𑄢𑄴 𑄦𑄰𑄱 𑄡𑄬𑄭𑄠𑄬𑅁 𑄞𑄣𑄧𑄇𑄴𑄧𑄚𑄴 𑄥𑄧𑄁 𑄞𑄝𑄨𑄚𑄬𑄭 𑄝𑄪𑄢𑄨 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄎𑄮𑄢𑄬𑄣𑄧 𑄇𑄨𑄋𑄨𑄢𑄨 𑄃𑄬 𑄇𑄧𑄝𑄨 𑄟𑄝𑄮 𑄘𑄪𑄢𑄴𑄝𑄮 𑄟𑄢𑄬𑄭 𑄜𑄬𑄣 𑄡𑄠𑄴𑅁
𑄥𑄬𑄝𑄬𑄘𑄬𑄚𑄴 𑄖𑄬 𑄇𑄨 𑄉𑄧𑄢𑄨𑄣𑄮, 𑄖 𑄝𑄨𑄌𑄴𑄮𑄚𑄧𑄢𑄴 𑄖𑄧𑄣𑄬 𑄇𑄨𑄏𑄪 𑄌𑄢𑄴𑄞𑄋 𑄗𑄧𑄣𑄧𑅁 𑄝𑄨𑄌𑄴𑄮𑄚𑄧𑄖𑄴 𑄛𑄧𑄢𑄨𑄚𑄬𑄭 𑄃𑄬𑄖𑄴𑄪𑄇𑄴 𑄌𑄖𑄬𑄴𑄣𑄬 𑄡𑄬𑄚𑄴 𑄇𑄧𑄢𑄴𑄟𑄧𑄢𑄴 𑄉𑄧𑄢𑄨
𑄃𑄪𑄘𑄬𑅁 𑄥𑄬𑄭 𑄟𑄧𑄎𑄨𑄟𑄴 𑄝𑄪𑄢𑄨 𑄝𑄬𑄇𑄴 𑄎𑄪𑄇𑄴𑄮𑄣𑄴 𑄉𑄧𑄢𑄨𑄚𑄬𑄭 𑄃𑄧𑄥𑄪𑄊𑄮𑄢𑄴 𑄍𑄧𑄣𑄴 𑄙𑄧𑄢𑄨 𑄝𑄨𑄌𑄴𑄮𑄚𑄧𑄖𑄴 𑄛𑄧𑄢𑄨 𑄢𑄧𑄣𑄧𑅁 𑄃 𑄈𑄧𑄘-𑄟𑄘𑄪-𑄟𑄘𑄪 𑄉𑄧𑄢𑄨 𑄇𑄧𑄋
𑄙𑄧𑄢𑄨𑄣𑄮𑅁</p>

<p>𑄝𑄪𑄢𑄨𑄢𑄬 𑄇𑄧𑄋𑄖𑄬𑄴 𑄘𑄬𑄭 𑄝𑄪𑄌𑄳𑄠 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮𑄉𑄨—𑄃 𑄖𑄧𑄢𑄴 𑄇𑄨 𑄦𑄧𑄠𑄴𑄠𑄬? 𑄇𑄨𑄖𑄳𑄠𑄠𑄴 𑄃𑄬𑄙𑄧𑄇𑄴 𑄇𑄧𑄋𑄧𑄢𑄴? 𑄝𑄪𑄢𑄨 𑄇𑄧𑄋𑄬𑄭 𑄇𑄧𑄋𑄬𑄭 𑄇𑄧𑄣𑄧,
𑄚𑄧 𑄇𑄮𑄌𑄴 𑄝𑄪𑄌𑄳𑄠, 𑄟𑄧𑄢𑄴 𑄛𑄪𑄢𑄮𑄚𑄨 𑄦𑄢𑄴𑄞𑄋 𑄌𑄢𑄴𑄞𑄋 𑄛𑄨𑄢𑄬 𑄃𑄭𑄪𑄗𑄳𑄠𑄘𑄬𑅁 𑄃𑄬𑄖𑄴𑄪𑄇𑄴 𑄌𑄖𑄬𑄴𑄣𑄬 𑄦𑄢𑄪𑄚𑄴 𑄇𑄧𑄢𑄴𑄟𑄧𑄢𑄴 𑄉𑄧𑄢𑄧𑄚𑄴𑄴𑅁 𑄈𑄇𑄬𑄴 𑄟𑄧𑄢𑄨𑄟𑄴𑅁
𑄥𑄪𑄚𑄨𑄚𑄬𑄭 𑄝𑄪𑄌𑄳𑄠 𑄍𑄧𑄖𑄴𑄜𑄧𑄖𑄳𑄠 𑄦𑄰𑄱 𑄃𑄪𑄘𑄨𑄣𑄮𑅁 𑄖𑄬 𑄌𑄠𑄴𑄘𑄬 𑄦𑄧𑄠𑄴, 𑄦𑄢𑄪𑄚𑄴 𑄇𑄧𑄢𑄧𑄟𑄧𑄢𑄧 𑄉𑄧𑄢𑄧𑄚𑄴𑅁 𑄃𑄉𑄖𑄳𑄠 𑄛𑄨𑄢𑄬𑅁 𑄖𑄬 𑄝𑄪𑄢𑄨𑄢𑄬 𑄇𑄧𑄣𑄧,
𑄥𑄣𑄬𑄚𑄴 𑄃𑄨𑄇𑄴𑄨𑄚𑄬 𑄇𑄨 𑄉𑄧𑄢 𑄡𑄠𑄴? 𑄝𑄪𑄢𑄨 𑄇𑄧𑄣𑄧, 𑄇𑄬𑄣𑄳𑄠 𑄝𑄬𑄚𑄳𑄠 𑄃𑄘𑄟𑄧𑄢𑄴 𑄝𑄰𑄱𑄘𑄳𑄠𑄧𑄠𑄬𑄢𑄬 𑄓𑄉𑄨 𑄃𑄚𑄨𑄌𑄴𑄌𑄰𑄱𑅁 𑄝𑄰𑄮𑄘𑄳𑄠𑄧𑄠𑄬 𑄘𑄢𑄪 𑄘𑄨𑄣𑄬𑄊𑄨
𑄉𑄧𑄟𑄴 𑄦𑄮𑄟𑄴𑅁 𑄝𑄪𑄌𑄳𑄠 𑄝𑄪𑄢𑄨𑄢𑄴 𑄇𑄧𑄙𑄠𑄴 𑄃𑄨𑄀 𑄛𑄪𑄢𑄬𑄣𑄧𑅁</p>

<p>𑄃𑄨𑄚𑄴𑄘𑄨 𑄝𑄪𑄢𑄨 𑄝𑄬𑄚𑄳𑄠 𑄛𑄮𑄖𑄳𑄠 𑄃𑄟𑄧𑄣𑄳𑄠 𑄃𑄪𑄘𑄨 𑄈𑄪𑄠𑄮 𑄖𑄧𑄣𑄬 𑄖𑄧𑄣𑄬 𑄉𑄬𑄣𑄧 𑄝𑄰𑄱𑄘𑄳𑄠𑄧𑄝𑄮 𑄊𑄧𑄢𑄧𑄖𑄴𑅁 𑄖𑄬 𑄝𑄰𑄱𑄘𑄳𑄠𑄧𑄝𑄮𑄢𑄬 𑄡𑄬𑄭 𑄇𑄧𑄠𑄬𑄇𑄴𑄮 𑄖𑄬𑄋
𑄘𑄨𑄚𑄬𑄭 𑄇𑄧𑄣𑄧𑄉𑄰𑄱—𑄝𑄰𑄱𑄘𑄳𑄠𑄧𑄠𑄬, 𑄖𑄭𑄪 𑄇𑄧𑄝𑄬𑄘𑄬 𑄘𑄪𑄢𑄴 𑄦𑄬𑄢 𑄈𑄬𑄣𑄬 𑄛𑄨𑄢𑄬𑄚𑄴 𑄉𑄧𑄟𑄴 𑄦𑄧𑄝𑄧𑅁 𑄃𑄬 𑄇𑄧𑄙𑄚𑄴 𑄇𑄰𑄱 𑄝𑄪𑄢𑄨 𑄜𑄨𑄢𑄨 𑄃𑄬𑄣𑄧𑄉𑄰𑄱𑅁 𑄃 𑄝𑄨𑄌𑄴𑄮𑄚𑄧𑄖𑄴
𑄃𑄉𑄧 𑄥𑄚𑄳𑄠 𑄉𑄧𑄢𑄨 𑄛𑄧𑄢𑄨 𑄢𑄧𑄣𑄧𑄉𑄨𑅁</p>

<p>𑄝𑄬𑄚𑄳𑄠 𑄝𑄪𑄌𑄳𑄠 𑄊𑄪𑄟𑄮𑄖𑄴𑄪𑄚𑄴 𑄃𑄪𑄘𑄨𑄚𑄬𑄭 𑄦𑄖𑄴 𑄟𑄪𑄈𑄴 𑄙𑄮𑄚𑄬𑄭 𑄈𑄬𑄚𑄴 𑄣𑄧𑄇𑄴𑄧𑄚𑄴 𑄌𑄬𑄭 𑄡𑄖𑄳𑄢 𑄉𑄧𑄢𑄨 𑄝𑄰𑄱𑄘𑄳𑄠𑄧𑄠𑄬 𑄊𑄧𑄢𑄴𑄟𑄪𑄈𑄳𑄠 𑄣𑄧𑄢𑄴 𑄘𑄨𑄣𑄮𑅁
𑄝𑄰𑄱𑄘𑄳𑄠𑄧𑄠𑄬 𑄃𑄨𑄙𑄪 𑄣𑄪𑄋𑄨𑄚𑄬𑄭 𑄖𑄬 𑄝𑄰𑄱𑄘𑄳𑄠𑄧𑄠𑄬𑄢𑄬 𑄥𑄣𑄟𑄴 𑄘𑄨𑄚𑄬𑄭 𑄇𑄧𑄣𑄧𑄉𑄰𑄱—𑄟𑄧 𑄟𑄮𑄇𑄴𑄮𑄢𑄴 𑄦𑄢𑄴𑄞𑄋 𑄌𑄢𑄴𑄞𑄋 𑄛𑄨𑄢𑄬 𑄃𑄭𑄪𑄗𑄳𑄠𑄘𑄬𑅁 𑄃𑄬𑄇𑄬𑄴𑄚 𑄡𑄬𑄭
𑄛𑄬𑄝𑄬𑄘𑄬𑅁 𑄝𑄰𑄱𑄘𑄳𑄠𑄧𑄠𑄬 𑄃𑄬𑄇𑄴 𑄇𑄧𑄙𑄠𑄴 𑄢𑄎𑄨 𑄦𑄧𑄣𑄧𑅁 𑄖𑄬 𑄝𑄪𑄌𑄳𑄠 𑄣𑄧𑄉𑄬 𑄃𑄬𑄣𑄧𑅁</p>

<p>𑄝𑄰𑄱𑄘𑄳𑄠𑄧𑄠𑄬 𑄣𑄪𑄋𑄨𑄚𑄬𑄭 𑄛𑄨𑄢𑄬𑄣𑄳𑄠𑄝𑄮 𑄌𑄬𑄣𑄧𑄉𑄨𑅁 𑄈𑄚𑄧𑄇𑄴𑄧𑄚𑄴 𑄙𑄧𑄢𑄨 𑄛𑄉𑄨 𑄌𑄬𑄭𑄚𑄬𑄭 𑄖𑄬 𑄇𑄧𑄣𑄧, 𑄇𑄨𑄌𑄴𑄪 𑄚𑄧𑄠𑄴, 𑄘𑄪𑄢𑄴 𑄦𑄬𑄢 𑄈𑄬𑄣𑄬 𑄛𑄨𑄢𑄬𑄚𑄴 𑄉𑄧𑄟𑄴
𑄦𑄧𑄝𑄧𑅁 𑄃𑄬𑄝𑄢𑄧𑄖𑄴 𑄝𑄪𑄌𑄳𑄠𑄢𑄴 𑄦𑄧𑄣𑄧 𑄇𑄣𑄴𑄇𑄘𑅁 𑄇𑄪𑄙𑄪 𑄛𑄬𑄝𑄧𑄉𑄰𑄱 𑄘𑄪𑄢𑄴𑅁 𑄙𑄧𑄢 𑄦𑄧𑄝𑄧 𑄇𑄨𑄋𑄨𑄢𑄨𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄌𑄬𑄭 𑄝𑄪𑄚𑄨𑄣𑄮, 𑄖𑄬𑄢
𑄝𑄪𑄚𑄨𑄣𑄮, 𑄝𑄧𑄢𑄴𑄥𑄨 𑄗𑄪𑄝𑄬𑄣𑄧𑅁 𑄝𑄬𑄇𑄴 𑄎𑄪𑄇𑄴𑄮𑄣𑄴 𑄉𑄧𑄢𑄨𑄚𑄬𑄭 𑄝𑄪𑄌𑄳𑄠 𑄉𑄬𑄣𑄧 𑄉𑄋𑄧𑄖𑄴𑅁 𑄖𑄬 𑄉𑄋𑄚𑄧𑄖𑄴 𑄌𑄬𑄭 𑄛𑄘𑄨𑄣𑄮𑄉𑄰𑄱𑅁 𑄖𑄬𑄢 𑄛𑄘𑄨𑄣𑄮𑄉𑄰𑄱𑅁 𑄝𑄧𑄢𑄴𑄥𑄨
𑄛𑄘𑄨𑄣𑄮𑄉𑄰𑄱𑅁 𑄃𑄨𑄠𑄬𑄚𑄨 𑄘𑄬𑄭 𑄇𑄧𑄝𑄨 𑄝𑄪𑄏𑄨𑄣𑄮—𑄖 𑄟𑄢𑄬 𑄙𑄧𑄢𑄨𑄝𑄢𑄴 𑄝𑄪𑄘𑄴𑄙𑄨 𑄉𑄧𑄢 𑄦𑄧𑄖𑄬𑄴𑅁 𑄖𑄬 𑄇𑄚𑄨 𑄇𑄚𑄨 𑄉𑄋𑄧 𑄛𑄢𑄧𑄖𑄴 𑄡𑄬𑄭 𑄣𑄪𑄋𑄨𑄣𑄮𑄉𑄰𑄱𑅁 𑄃
𑄇𑄚𑄨 𑄇𑄚𑄨 𑄇𑄧𑄣𑄧𑄉𑄰𑄱 : </p>

<p>𑄟, 𑄃𑄉𑄢𑄬𑄘𑄨 𑄉𑄬𑄣𑄬 𑄌𑄬𑄭𑄠𑄮𑄖𑄴 𑄝𑄏𑄨𑄝𑄬, 𑄦𑄬𑄘𑄬𑄘𑄨 𑄉𑄬𑄣𑄬 𑄖𑄬𑄢𑄖𑄴 𑄝𑄏𑄨𑄝𑄬</p>

<p>𑄛𑄢𑄬𑄘𑄨 𑄉𑄬𑄣𑄬 𑄝𑄧𑄢𑄴𑄥𑄨𑄖𑄴 𑄝𑄏𑄨𑄝𑄬</p>

<p>𑄟, 𑄖𑄭𑄪 𑄈𑄣𑄨 𑄟𑄧𑄙𑄳𑄠𑄬 𑄟𑄧𑄙𑄳𑄠𑄬 𑄗𑄇𑄴𑅁</p>

<p>𑄛𑄚𑄨 𑄟𑄪𑄢𑄮𑄖𑄴𑄪𑄚𑄴 𑄘𑄪𑄢𑄴𑄝𑄮 𑄖 𑄏𑄨𑄝𑄮𑄢𑄴 𑄇𑄧𑄙𑄚𑄨 𑄥𑄪𑄚𑄨𑄣𑄮𑅁 𑄥𑄨𑄠𑄬𑄚𑄬 𑄖𑄬 𑄃𑄉𑄬𑄢𑄬𑄘𑄨 𑄚𑄧 𑄉𑄬𑄣𑄧, 𑄦𑄬𑄘𑄬𑄘𑄨 𑄚𑄧 𑄉𑄬𑄣𑄧, 𑄘𑄨𑄛𑄢𑄧𑄢𑄴 𑄇𑄧𑄚𑄧
𑄇𑄨𑄖𑄳𑄠𑄘𑄨 𑄚𑄧 𑄉𑄬𑄣𑄧, 𑄖𑄬 𑄟𑄧𑄙𑄳𑄠𑄬 𑄟𑄧𑄙𑄳𑄠𑄬 𑄢𑄧𑄣𑄧𑅁</p>

<p>𑄌𑄬𑄭, 𑄝𑄧𑄢𑄴𑄥𑄨, 𑄖𑄬𑄢 𑄛𑄘𑄨𑄚𑄬-𑄃𑄮 𑄘𑄪𑄢𑄴𑄝𑄮 𑄇𑄧𑄚𑄧 𑄞𑄧 𑄞𑄇𑄴𑄇𑄠𑄴 𑄙𑄧𑄢 𑄚𑄧 𑄛𑄧𑄢𑄨𑄣𑄮𑅁 𑄥𑄨𑄠𑄬𑄚𑄬 𑄝𑄪𑄢𑄨 𑄍𑄧𑄖𑄴𑄜𑄧𑄖𑄳𑄠 𑄦𑄰𑄱 𑄇𑄧𑄣𑄧,
𑄝𑄪𑄌𑄳𑄠, 𑄃𑄘𑄟𑄳𑄠𑄉𑄪𑄚𑄮𑄖𑄴𑄪𑄚𑄴 𑄃𑄬𑄇𑄴𑄇𑄚𑄴 𑄃𑄪𑄢𑄴𑄝𑄮 𑄎𑄣𑄴 𑄖𑄮𑄉𑄬𑄭 𑄃𑄚𑄴𑄘𑄰𑄱𑅁 𑄝𑄪𑄢𑄨𑄢𑄴 𑄇𑄧𑄙𑄠𑄴 𑄝𑄪𑄌𑄳𑄠 𑄃𑄘𑄟𑄳𑄠𑄉𑄪𑄚𑄮𑄖𑄴𑄪𑄚𑄴 𑄃𑄬𑄇𑄴𑄇𑄚𑄴 𑄎𑄣𑄴 𑄖𑄮𑄉𑄬𑄭
𑄃𑄚𑄨𑄣𑄮𑄉𑄰𑄱𑅁 𑄉𑄋𑄧𑄢𑄴 𑄟𑄧𑄙𑄳𑄠𑄬 𑄖𑄬 𑄎𑄣𑄴 𑄟𑄢𑄨 𑄟𑄢𑄨 𑄎𑄬𑄢𑄬𑄘𑄨 𑄃𑄬 𑄘𑄪𑄢𑄴𑄝𑄮 𑄎𑄣𑄧𑄖𑄴 𑄝𑄏𑄬𑄣𑄧𑅁 𑄃 𑄘𑄪𑄢𑄴𑄝𑄮𑄢𑄬 𑄛𑄢𑄧𑄖𑄴 𑄖𑄪𑄣𑄨𑄣𑄮𑅁</p>

<p>𑄘𑄪𑄢𑄴𑄝𑄮 𑄎𑄣𑄧𑄖𑄴 𑄝𑄏𑄨𑄚𑄬𑄭 𑄝𑄪𑄢𑄨 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨𑅁 𑄃𑄨𑄚𑄴𑄘𑄨 𑄇𑄧𑄝𑄨 𑄘𑄧 𑄌𑄮𑄊𑄮 𑄛𑄚𑄨 𑄌𑄬𑄢𑄁 𑄌𑄬𑄢𑄁𑅁 𑄘𑄪𑄢𑄴 𑄦𑄰𑄱𑄚𑄬-𑄃𑄮 𑄖 𑄟𑄢𑄴 𑄛𑄧𑄢𑄚𑄴
𑄚𑄧 𑄝𑄎𑄬𑄢𑄴𑅁 𑄟𑄧𑄚𑄬 𑄟𑄧𑄚𑄬 𑄖𑄬 𑄝𑄪𑄢𑄨𑄢𑄬 𑄃𑄉𑄖𑄳𑄠 𑄉𑄳𑄠𑄣𑄴 𑄘𑄨𑄣𑄮𑅁 𑄃 𑄝𑄪𑄢𑄨 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮—𑄃𑄬𑄙𑄧𑄇𑄴 𑄘𑄨𑄚𑄴 𑄇𑄧𑄝𑄨 𑄘𑄪𑄢𑄮 𑄝𑄧𑄘 𑄈𑄬𑄭
𑄈𑄬𑄭 𑄖𑄬𑄣𑄴 𑄉𑄧𑄣𑄧𑄁 𑄉𑄧𑄣𑄧𑄁 𑄦𑄧𑄠𑄴𑄠𑄬𑅁 𑄃𑄬𑄝𑄢𑄧𑄖𑄴 𑄘𑄪𑄢𑄴𑄝𑄮 𑄟𑄧𑄢𑄨 𑄉𑄬𑄣𑄬 𑄇𑄪𑄖𑄴𑄪𑄚𑄴 𑄝𑄧𑄘 𑄈𑄬𑄝𑄧?</p>

<p>𑄇𑄧𑄝𑄨𑄢𑄬 𑄌𑄮𑄊𑄮 𑄛𑄚𑄨 𑄌𑄬𑄢𑄁 𑄌𑄬𑄢𑄁 𑄘𑄬𑄭 𑄝𑄪𑄢𑄨 𑄥𑄮𑄎𑄴𑄨 𑄉𑄧𑄢𑄨 𑄇𑄧𑄝𑄨𑄢𑄬 𑄇𑄧𑄣𑄧, 𑄇𑄧𑄝𑄨, 𑄘𑄪𑄢𑄴𑄝𑄮 𑄛𑄪𑄢𑄴𑄣𑄰𑄱 𑄡𑅁 𑄛𑄪𑄢𑄨𑄛𑄢𑄨 𑄃𑄨𑄝𑄬𑄢𑄬
𑄢𑄚𑄨𑄌𑄴𑅁 𑄇𑄧𑄝𑄨 𑄃𑄢𑄴 𑄇𑄨 𑄉𑄧𑄢𑄨𑄝𑄮! 𑄟𑄧𑄚𑄬 𑄚𑄧 𑄇𑄧𑄣𑄬-𑄃𑄮 𑄖𑄬 𑄝𑄧𑄣𑄬 𑄝𑄧𑄣𑄬 𑄘𑄪𑄢𑄴𑄝𑄮 𑄃𑄮𑄣𑄮𑄚𑄴𑄥𑄣𑄧𑄖𑄴 𑄛𑄪𑄢𑄨𑄝𑄬𑄖𑄳𑄠𑄠𑄴 𑄉𑄬𑄣𑄧𑅁 𑄖𑄬
𑄃𑄮𑄣𑄮𑄚𑄴𑄥𑄣𑄧𑄢𑄴 𑄙𑄉𑄧𑄖𑄴 𑄝𑄧𑄏𑄨𑄚𑄬𑄭 𑄘𑄪𑄢𑄴𑄝𑄮 𑄃𑄎 𑄉𑄧𑄢𑄨𑄚𑄬𑄭 𑄇𑄚𑄨 𑄇𑄚𑄨 𑄙𑄪𑄚𑄴𑄘𑄪𑄇𑄴 𑄈𑄬𑄣𑄧𑅁 𑄖𑄬 𑄇𑄧𑄣𑄧 : </p>

<p>𑄃𑄮 𑄟, 𑄟𑄭𑄪 𑄖𑄧𑄢𑄬 𑄇𑄪𑄚𑄴𑄘𑄨 𑄉𑄧𑄢𑄨 𑄛𑄪𑄢𑄨𑄟𑄴?</p>

<p>𑄝𑄪𑄉𑄬𑄘𑄨 𑄟𑄧𑄢𑄬 𑄖𑄭𑄪 𑄖𑄧𑄢𑄴 𑄝𑄪𑄉𑄮𑄢𑄴 𑄘𑄪𑄙𑄴 𑄈𑄝𑄬𑄭𑄠𑄮𑄌𑄴, 𑄙𑄉𑄬𑄘𑄨 𑄟𑄧𑄢𑄬 𑄖𑄭𑄪 𑄇𑄧𑄢𑄧𑄖𑄴 𑄉𑄧𑄢𑄨 𑄝𑄬𑄢𑄬𑄭𑄠𑄮𑄌𑄴, 𑄛𑄨𑄏𑄬𑄘𑄨 𑄟𑄧𑄢𑄬 𑄖𑄭𑄪 𑄛𑄨𑄙𑄨𑄖𑄴 𑄝𑄪𑄉𑄨
𑄣𑄰𑄱 𑄝𑄬𑄢𑄬𑄭𑄠𑄮𑄌𑄴, 𑄃𑄮 𑄟, 𑄟𑄭𑄪 𑄖𑄧𑄢𑄬 𑄇𑄪𑄚𑄴𑄘𑄨 𑄉𑄧𑄢𑄨 𑄛𑄪𑄢𑄨𑄟𑄴𑅁</p>

<p>𑄘𑄪𑄢𑄴𑄝𑄮 𑄇𑄧𑄚𑄧 𑄇𑄧𑄙 𑄇𑄰𑄱 𑄚𑄧 𑄛𑄢𑄬𑅁 𑄝𑄚 𑄌𑄮𑄈𑄴 𑄟𑄬𑄣𑄬 𑄟𑄬𑄣𑄬 𑄉𑄧𑄢𑄨 𑄌𑄬𑄭 𑄗𑄠𑄴𑅁 𑄞𑄣𑄧𑄇𑄴𑄧𑄚𑄴 𑄥𑄧𑄁 𑄘𑄪𑄢𑄴𑄝𑄮 𑄃 𑄇𑄧𑄝𑄨 𑄌𑄌𑄨 𑄉𑄧𑄢𑄨
𑄢𑄧𑄣𑄇𑄴𑅁 𑄎𑄬𑄢𑄬𑄘𑄨 𑄘𑄪𑄢𑄴𑄝𑄮 𑄇𑄧𑄝𑄨 𑄦𑄘𑄧𑄖𑄴𑄪𑄚𑄴 𑄥𑄧𑄢𑄬𑄭 𑄡𑄬𑄭 𑄖𑄬 𑄉𑄭 𑄉𑄭 𑄃𑄮𑄣𑄮𑄚𑄴𑄥𑄣𑄧𑄢𑄴 𑄃𑄉𑄪𑄚𑄮𑄖𑄴 𑄏𑄟𑄴 𑄘𑄨𑄣𑄮𑄉𑄰𑄱𑅁</p>

<p>𑄇𑄧𑄝𑄨 𑄇𑄚𑄨 𑄇𑄚𑄨 𑄘𑄪𑄢𑄴𑄝𑄮 𑄛𑄪𑄢𑄨𑄣𑄮𑅁 𑄛𑄪𑄢𑄨 𑄜𑄪𑄢𑄬𑄭 𑄛𑄚𑄨𑄊𑄘𑄧𑄖𑄴 𑄡𑄬𑄭 𑄉𑄧𑄟𑄴 𑄉𑄧𑄢𑄨𑄣𑄮𑄉𑄰𑄱𑅁 𑄎𑄬𑄢𑄬𑄘𑄨 𑄝𑄪𑄢𑄨𑄢𑄴 𑄇𑄧𑄙𑄠𑄴 𑄟𑄧𑄚𑄬 𑄚𑄧 𑄇𑄧𑄣𑄬-𑄃𑄮
𑄘𑄪𑄢𑄴𑄝𑄮 𑄦𑄬𑄢𑄚𑄴 𑄢𑄚 𑄙𑄧𑄢𑄨𑄣𑄮𑅁 𑄢𑄚𑄴𑄘𑄬 𑄢𑄚𑄴𑄘𑄬 𑄘𑄪𑄢𑄴𑄝𑄮 𑄦𑄬𑄢𑄚𑄴 𑄝𑄧𑄝𑄧𑄇𑄴 𑄝𑄧𑄇𑄴 𑄃𑄪𑄘𑄪𑄢𑄢𑄴𑅁 𑄇𑄧𑄝𑄨 𑄥𑄪𑄚𑄬𑄢𑄴, 𑄃𑄪𑄘𑄪𑄢𑄖𑄬𑄴 𑄢𑄧𑄝𑄮 𑄡𑄬𑄚𑄴
𑄇𑄧𑄢𑄴 : </p>

<p>𑄝𑄪𑄢𑄨 𑄟𑄙 𑄈𑄬𑄟𑄴, 𑄝𑄧𑄝𑄧𑄇𑄴 𑄝𑄧𑄝𑄧𑄇𑄴 𑄝𑄪𑄢𑄨 𑄟𑄙 𑄈𑄬𑄟𑄴𑅁</p>

<p>𑄘𑄪𑄢𑄴𑄝𑄮 𑄦𑄬𑄢𑄚𑄴 𑄥𑄨𑄎𑄨𑄣𑄬 𑄇𑄧𑄝𑄨 𑄦𑄬𑄢𑄚𑄴 𑄃𑄮𑄣𑄬𑄭 𑄗𑄧𑄣𑄧𑅁 𑄞𑄖𑄴 𑄈𑄬𑄝𑄢𑄴 𑄃𑄧𑄇𑄴𑄖𑄧𑄖𑄴 𑄝𑄪𑄢𑄨 𑄘𑄪𑄢𑄴𑄝𑄮 𑄦𑄬𑄢𑄚𑄴 𑄥𑄪𑄠𑄮𑄖𑄴 𑄥𑄪𑄠𑄮𑄖𑄴 𑄉𑄧𑄢𑄨
𑄈𑄬𑄣𑄧𑅁 𑄥𑄬 𑄥𑄧𑄟𑄢𑄬 𑄈𑄬𑄣𑄧 𑄙𑄧𑄝𑄨𑅁 𑄇𑄧𑄝𑄨𑄢𑄬 𑄘𑄪𑄢𑄴 𑄦𑄬𑄢 𑄘𑄳𑄠 𑄦𑄧𑄣𑄬-𑄃𑄮 𑄖𑄬 𑄚𑄧 𑄈𑄬𑄣𑄧𑅁 𑄖 𑄥𑄧𑄟𑄢𑄬 𑄝𑄪𑄌𑄳𑄠-𑄃𑄮 𑄚𑄧 𑄈𑄬𑄣𑄧𑅁 𑄖𑄬
𑄇𑄧𑄣𑄧, 𑄟𑄭𑄪 𑄘𑄪𑄢𑄴 𑄦𑄬𑄢 𑄚𑄧 𑄈𑄁𑅁</p>

<p>𑄇𑄧𑄝𑄨 𑄖𑄢𑄬 𑄘𑄳𑄠 𑄖𑄮𑄚𑄚𑄴 𑄛𑄨𑄎𑄨𑄢𑄬𑄘𑄨 𑄍𑄬𑄭𑄠𑄮 𑄇𑄪𑄢𑄴𑄝𑄮𑄖𑄴 𑄜𑄬𑄣𑄬𑄭 𑄘𑄨𑄣𑄮𑄉𑄰𑄱𑅁 𑄟𑄧𑄚𑄧𑄘𑄴𑄪𑄊𑄬 𑄖𑄬 𑄢𑄬𑄖𑄴𑄮 𑄇𑄚𑄨 𑄇𑄚𑄨 𑄢𑄧𑄣𑄧𑅁 𑄝𑄬𑄚𑄳𑄠 𑄛𑄮𑄖𑄳𑄠
𑄃𑄪𑄘𑄨𑄚𑄬𑄭 𑄛𑄨𑄎𑄨𑄢𑄬𑄘𑄨 𑄢𑄨𑄚𑄨 𑄌𑄬𑄭 𑄖𑄬 𑄘𑄬𑄣𑄧, 𑄡𑄨𑄠𑄮𑄖𑄴 𑄖𑄬 𑄘𑄪𑄢𑄴𑄝𑄮 𑄦𑄬𑄢𑄚𑄴 𑄜𑄬𑄣𑄬𑄭 𑄘𑄳𑄠, 𑄢𑄬𑄘𑄬 𑄢𑄬𑄘𑄬 𑄥𑄨𑄠𑄮𑄖𑄴 𑄃𑄬𑄇𑄴𑄇𑄚𑄴 𑄇𑄪𑄙𑄪 𑄥𑄇𑄴
𑄃𑄪𑄗𑄳𑄠𑅁</p>

<p>𑄇𑄧𑄝𑄨 𑄙𑄝 𑄙𑄝 𑄡𑄬𑄭 𑄇𑄪𑄙𑄪 𑄥𑄇𑄴𑄇𑄚𑄴 𑄚𑄮𑄚𑄬𑄭 𑄉𑄧𑄢𑄨 𑄛𑄪𑄌𑄬𑄴𑄣𑄧𑄉𑄰𑄱𑅁 𑄖𑄬 𑄃𑄬𑄇𑄴𑄮 𑄛𑄨𑄣𑄬 𑄃𑄚𑄨𑄚𑄬𑄭 𑄥𑄇𑄴𑄇𑄚𑄧𑄖𑄴 𑄛𑄚𑄨 𑄙𑄣𑄨 𑄘𑄨𑄣𑄮𑅁
𑄥𑄇𑄴𑄇𑄚𑄬 𑄛𑄚𑄨 𑄛𑄬𑄭 𑄡𑄬𑄚𑄴 𑄃𑄢𑄧 𑄛𑄮𑄖𑄴𑄛𑄮𑄖𑄳𑄠 𑄦𑄰𑄱 𑄃𑄪𑄘𑄨𑄣𑄮𑅁 𑄗𑄇𑄬𑄴 𑄗𑄇𑄬𑄴 𑄖𑄬 𑄝𑄬𑄦𑄣𑄴 𑄛𑄘 𑄟𑄬𑄣 𑄙𑄧𑄢𑄨𑄣𑄮𑅁 𑄇𑄧𑄝𑄨 𑄝𑄪𑄏𑄨𑄣𑄮 𑄃𑄬 𑄇𑄪𑄙𑄪
𑄥𑄇𑄴𑄇𑄚𑄴 𑄈𑄟𑄇𑄴𑄇𑄠𑄴 𑄖 𑄟𑅁 𑄘𑄪𑄢𑄮𑄖𑄴𑄪𑄚𑄴 𑄎𑄧𑄚𑄧𑄟𑄴 𑄝𑄧𑄘𑄧𑄣𑄨 𑄃𑄨𑄇𑄴𑄨𑄚𑄬 𑄇𑄪𑄙𑄪𑄥𑄇𑄴 𑄦𑄰𑄱𑄠𑄬𑄘𑄬𑅁 𑄥𑄨𑄠𑄬𑄚𑄬 𑄖𑄬 𑄝𑄬𑄉𑄨𑄘𑄮 𑄟𑄬𑄠𑄬 𑄉𑄧𑄢𑄨 𑄇𑄪𑄙𑄪
𑄥𑄇𑄴𑄇𑄚𑄧𑄢𑄬 𑄝𑄬𑄚𑄳𑄠 𑄝𑄬𑄣𑄳𑄠 𑄛𑄚𑄨 𑄘𑄬𑅁</p>

<p>𑄌𑄬𑄭 𑄗𑄇𑄬𑄴 𑄗𑄇𑄬𑄴 𑄇𑄪𑄙𑄪 𑄥𑄇𑄴𑄇𑄚𑄴 𑄝𑄢𑄨 𑄃𑄪𑄘𑄨𑄣𑄮𑅁 𑄃𑄉𑄖𑄴𑄪𑄚𑄴 𑄃𑄉 𑄚𑄳𑄦𑄨𑄉𑄨𑄣𑄨 𑄇𑄪𑄙𑄪 𑄥𑄇𑄴𑄇𑄚𑄴 𑄊𑄧𑄢𑄧𑄢𑄴 𑄌𑄣𑄧𑄖𑄴 𑄃𑄪𑄘𑄨𑄣𑄮𑄉𑄰𑄱𑅁
𑄇𑄧𑄠𑄬𑄇𑄴𑄘𑄨𑄚𑄮 𑄞𑄨𑄘𑄨𑄢𑄬 𑄇𑄪𑄙𑄪 𑄥𑄇𑄴𑄇𑄚𑄴 𑄊𑄧𑄢𑄧𑄢𑄴 𑄥𑄏𑄨 𑄥𑄧𑄟𑄬𑄖𑄴 𑄉𑄮𑄘 𑄌𑄣𑄚𑄴 𑄍𑄝𑄨𑄣𑄮𑅁 𑄇𑄪𑄙𑄪 𑄥𑄇𑄴𑄇𑄚𑄴 𑄇𑄧𑄠𑄬𑄇𑄴 𑄘𑄨𑄚𑄮 𑄞𑄨𑄘𑄨𑄢𑄬 𑄃𑄬𑄖𑄴𑄧𑄟𑄚𑄴
𑄝𑄢𑄨 𑄃𑄪𑄘𑄚𑄠𑄴 𑄝𑄪𑄢𑄨 𑄃 𑄝𑄪𑄌𑄳𑄠 𑄘𑄳𑄠𑄧𑄎𑄧𑄚𑄬 𑄃𑄟𑄳𑄦𑄧𑄇𑄴 𑄦𑄧𑄣𑄇𑄴𑅁</p>

<p>𑄇𑄪𑄙𑄪 𑄥𑄇𑄴𑄇𑄚𑄧𑄖𑄴 𑄃𑄬𑄇𑄴𑄥𑄧𑄟𑄧𑄠𑄴 𑄝𑄬𑄦𑄣𑄴 𑄉𑄧𑄢𑄨 𑄜𑄪𑄣𑄴 𑄜𑄪𑄘𑄨𑄣𑄇𑄴𑅁 𑄜𑄪𑄣𑄮𑄖𑄴𑄪𑄚𑄴 𑄇𑄪𑄏𑄨 𑄇𑄪𑄏𑄨 𑄉𑄪𑄣𑄮 𑄦𑄧𑄣𑄇𑄴𑅁 𑄈𑄣𑄨𑄇𑄴 𑄝𑄬𑄇𑄴𑄪𑄚𑄴 𑄛𑄧𑄎𑄨
𑄛𑄧𑄎𑄨 𑄉𑄬𑄣𑄇𑄴𑅁 𑄥𑄨𑄖𑄴𑄪𑄚𑄴 𑄟𑄳𑄦𑄖𑄴𑄧𑄢𑄴 𑄃𑄬𑄇𑄴𑄮 𑄉𑄧𑄢𑄨 𑄇𑄪𑄙𑄪𑄉𑄪𑄣𑄮 𑄦𑄧𑄣𑄧𑅁 𑄦𑄧𑄣𑄧 𑄘𑄧 𑄦𑄧𑄣𑄧, 𑄥𑄨𑄝𑄬 𑄥𑄏𑄨𑄉𑄚𑄧𑄢𑄴 𑄃𑄪𑄎𑄪 𑄃𑄪𑄎𑄪𑅁 𑄊𑄧𑄢𑄧𑄖𑄴 𑄥𑄧𑄟𑄘𑄬
𑄚𑄳𑄦𑄨𑄉𑄨𑄣𑄧𑄘𑄬 𑄙𑄪𑄌𑄴 𑄈𑄬𑄝𑄧 𑄛𑄢𑅁 𑄟𑄳𑄦𑄖𑄴𑄧𑄢𑄴 𑄇𑄨𑄃𑄮𑄎𑄧𑄚𑄬 𑄙𑄪𑄌𑄴 𑄚𑄧 𑄈𑄚𑄴𑅁 𑄝𑄚 𑄙𑄪𑄌𑄴 𑄈𑄠𑄴𑄘𑄬 𑄝𑄪𑄢𑄨𑅁 𑄇𑄪𑄙𑄪𑄉𑄪𑄣𑄮𑄝𑄮 𑄝𑄪𑄢𑄨𑄢𑄬 𑄊𑄧𑄢𑄧𑄖𑄴𑄪𑄚𑄴
𑄚𑄳𑄦𑄨𑄉𑄨𑄣𑄮𑄘𑄬 𑄃𑄬𑄇𑄴𑄝𑄢𑄴 𑄣𑄙𑄨 𑄘𑄬, 𑄥𑄧𑄟𑄘𑄬 𑄃𑄬𑄇𑄴𑄝𑄢𑄴 𑄣𑄙𑄨 𑄘𑄬𑅁 𑄝𑄪𑄢𑄨𑄖𑄴𑄪𑄚𑄴 𑄃𑄪𑄘𑄬 𑄢𑄉𑄴𑅁 𑄖𑄬 𑄏𑄧𑄚𑄴𑄏𑄧𑄚𑄬𑄭 𑄃𑄪𑄘𑄬—𑄃𑄨𑄝𑄬 𑄇𑄨𑄙𑄮𑄇𑄳𑄠𑄚𑄴
𑄟𑄧𑄢𑄢𑄴 𑄇𑄪𑄙𑄪𑄉𑄪𑄣𑄮? 𑄊𑄧𑄢𑄧𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄮𑄘𑄬 𑄃𑄬𑄇𑄴𑄝𑄢𑄴 𑄙𑄪𑄌𑄴 𑄈𑄁, 𑄥𑄧𑄟𑄘𑄬 𑄃𑄬𑄇𑄴𑄝𑄢𑄴 𑄙𑄪𑄌𑄴 𑄈𑄁𑅁 𑄃𑄨𑄝𑄬 𑄃𑄬𑄇𑄬𑄴𑄚 𑄈𑄬𑄝𑄢𑄴 𑄃𑄧𑄇𑄴𑄖𑄧 𑄦𑄮𑄇𑄴,
𑄢𑄚𑄨 𑄈𑄬𑄘𑄪𑄁 𑄟𑄣𑄬𑅁</p>

<p>𑄃𑄬𑄇𑄴 𑄥𑄧𑄟𑄧𑄠𑄴 𑄇𑄪𑄙𑄪𑄉𑄪𑄣𑄮𑄝𑄮 𑄃𑄧𑄇𑄴𑄖𑄧 𑄦𑄧𑄣𑄧𑅁 𑄝𑄪𑄢𑄨 𑄇𑄪𑄙𑄪𑄉𑄪𑄣𑄮𑄝𑄮 𑄛𑄢𑄨 𑄃𑄚𑄨𑄣𑄮𑄉𑄰𑄱𑅁 𑄇𑄝𑄨 𑄇𑄪𑄝𑄨 𑄥𑄨𑄝𑄬 𑄢𑄚𑄨𑄣𑄮𑅁 𑄟𑄳𑄦𑄖𑄴𑄧𑄢𑄴 𑄢𑄚𑄨𑄝𑄢𑄴
𑄃𑄧𑄇𑄴𑄖𑄧𑄖𑄴 𑄡𑄧𑄇𑄬𑄴 𑄃𑄪𑄘𑄪𑄢𑄮𑄢𑄴, 𑄝𑄪𑄢𑄨 𑄥𑄪𑄚𑄨𑄣𑄮 𑄇𑄪𑄙𑄪𑄉𑄪𑄣𑄮 𑄖𑄮𑄚𑄚𑄬 𑄃𑄪𑄘𑄪𑄢𑄘𑄬 𑄇𑄧𑄢𑄴—𑄝𑄪𑄢𑄨 𑄟𑄙 𑄈𑄬𑄟𑄴, 𑄝𑄪𑄢𑄨 𑄟𑄙 𑄈𑄬𑄟𑄴𑅁 𑄝𑄪𑄢𑄨 𑄢𑄉𑄴
𑄃𑄪𑄘𑄨𑄚𑄬𑄭 𑄝𑄬𑄇𑄴 𑄇𑄪𑄙𑄪𑄉𑄪𑄣𑄮 𑄖𑄮𑄚𑄚𑄴 𑄛𑄨𑄎𑄨𑄢𑄬𑄘𑄨 𑄙𑄣𑄨 𑄜𑄬𑄣𑄬𑄭 𑄘𑄨𑄣𑄮𑄉𑄰𑄱𑅁</p>

<p>𑄛𑄨𑄎𑄨𑄢𑄬𑄘𑄨 𑄜𑄬𑄣𑄬𑄭𑄘𑄬 𑄇𑄪𑄙𑄪𑄉𑄪𑄣𑄮 𑄖𑄮𑄚𑄚𑄧𑄖𑄴𑄪𑄚𑄴 𑄃𑄬𑄝𑄢𑄧𑄖𑄴 𑄃𑄪𑄘𑄨𑄣𑄮 𑄃𑄬𑄇𑄴𑄮 𑄝𑄬𑄣𑄴𑄉𑄪𑄣𑄮 𑄌𑄢𑅁 𑄇𑄧𑄝𑄨 𑄝𑄬𑄣𑄴𑄉𑄪𑄣𑄮 𑄌𑄢𑄝𑄮 𑄘𑄬𑄭 𑄈𑄪𑄎𑄨 𑄦𑄧𑄣𑄧
𑄟𑄧𑄚𑄬 𑄟𑄧𑄚𑄬𑅁 𑄖𑄬 𑄝𑄪𑄏𑄨𑄣𑄮, 𑄖 𑄟 𑄃𑄨𑄇𑄴𑄨𑄚𑄬 𑄇𑄪𑄙𑄪 𑄥𑄉𑄧𑄖𑄴𑄪𑄚𑄴 𑄝𑄬𑄣𑄴𑄉𑄪𑄣𑄮 𑄉𑄌𑄴 𑄦𑄧𑄠𑄴𑄠𑄬𑄉𑄨𑅁 𑄥𑄨𑄠𑄬𑄚𑄬 𑄇𑄧𑄝𑄨 𑄘𑄨𑄚𑄴𑄛𑄧𑄖𑄴𑄨 𑄝𑄬𑄣𑄴𑄉𑄪𑄣𑄮 𑄌𑄢𑄝𑄮𑄖𑄴
𑄛𑄚𑄨 𑄘𑄬𑄉𑄰𑄱𑅁 𑄌𑄢𑄝𑄮 𑄛𑄧𑄖𑄴𑄨𑄘𑄨𑄚𑄴 𑄘𑄋𑄧𑄢𑄧𑄖𑄴𑄪𑄚𑄴 𑄘𑄋𑄧𑄢𑄴 𑄦𑄧𑄢𑄴, 𑄘𑄨𑄊𑄮𑄣𑄮𑄖𑄴𑄪𑄚𑄴 𑄘𑄨𑄊𑄮𑄣𑄴 𑄦𑄧𑄢𑄴𑅁</p>

<p>𑄃𑄨𑄚𑄴𑄘𑄨 𑄃𑄬𑄙𑄧𑄇𑄴 𑄘𑄨𑄚𑄬 𑄇𑄧𑄝𑄨 𑄘𑄋𑄧𑄢𑄴 𑄘𑄨𑄊𑄮𑄣𑄴 𑄦𑄰𑄱𑄠𑄬𑅁 𑄇𑄬𑄠𑄖𑄴 𑄢𑄧𑄁 𑄜𑄪𑄘𑄨 𑄃𑄪𑄗𑄳𑄠𑅁 𑄖𑄢𑄬 𑄘𑄬𑄣𑄬 𑄝𑄪𑄢𑄨𑄢𑄴 𑄛𑄨𑄏𑄪𑄟𑄴 𑄃𑄪𑄘𑄬𑅁 𑄇𑄨𑄖𑄳𑄠𑄠𑄴
𑄖 𑄏𑄨𑄝𑄮 𑄙𑄧𑄝𑄨 𑄝𑄬𑄌𑄴 𑄝𑄬𑄌𑄴 𑄈𑄬𑄣𑄬-𑄃𑄮 𑄃𑄬𑄏𑄧 𑄜𑄬𑄎𑄬𑄢 𑄦𑄰𑄱 𑄃𑄊𑄬𑅁 𑄙𑄧𑄉𑄬 𑄙𑄉𑄬-𑄃𑄮 𑄖𑄬 𑄝𑄬𑄦𑄣𑄴 𑄃𑄪𑄚𑄮 𑄇𑄧𑄝𑄨𑄖𑄴𑄪𑄚𑄴𑅁 𑄇𑄬𑄠𑄬 𑄢𑄧𑄋𑄚𑄴 𑄖𑄢𑄴
𑄇𑄣𑅁 𑄢𑄨𑄚𑄨 𑄌𑄬𑄣𑄬 𑄘𑄬𑄝𑄬𑄘 𑄙𑄧𑄇𑄴𑅁 𑄥𑄨𑄠𑄬𑄚𑄬 𑄇𑄧𑄝𑄨𑄢𑄬 𑄢𑄨𑄚𑄨 𑄌𑄬𑄣𑄬 𑄝𑄪𑄢𑄨𑄢𑄴 𑄛𑄨𑄏𑄪𑄟𑄴 𑄃𑄪𑄘𑄬𑅁</p>

<p>𑄥𑄬𑄝𑄬𑄘𑄬𑄚𑄴 𑄝𑄪𑄢𑄨 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮—𑄃𑄬 𑄇𑄧𑄝𑄨𑄢𑄬 𑄇𑄨𑄋𑄨𑄢𑄨 𑄟𑄢𑄬𑄭 𑄜𑄬𑄣 𑄡𑄠𑄴! 𑄖𑄬 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄖𑄪𑄣𑄨𑄣𑄮, 𑄖𑄬 𑄃𑄢𑄧 𑄃𑄉𑄧𑄢𑄴
𑄥𑄚𑄳𑄠 𑄉𑄧𑄢𑄨 𑄌𑄢𑄴𑄞𑄋 𑄛𑄨𑄙𑄨𑄖𑄴𑄧𑄣𑄬 𑄘𑄨 𑄃𑄧𑄥𑄪𑄊𑄮𑄢𑄴 𑄍𑄧𑄣𑄴 𑄙𑄧𑄢𑄨 𑄛𑄧𑄢𑄨 𑄢𑄧𑄣𑄧 𑄃 𑄝𑄪𑄌𑄳𑄠𑄢𑄬 𑄇𑄧𑄣𑄧, 𑄝𑄪𑄌𑄳𑄠 𑄟𑄧𑄢𑄴 𑄃𑄉𑄧𑄢𑄴 𑄦𑄢𑄴𑄞𑄋
𑄌𑄢𑄴𑄞𑄋 𑄛𑄨𑄢𑄬𑄉𑄚𑄴 𑄃𑄢𑄧 𑄞𑄎 𑄘𑄳𑄠𑅁 𑄖𑄭𑄪 𑄝𑄰𑄱𑄘𑄳𑄠𑄧𑄝𑄮𑄢𑄬 𑄓𑄉𑄨 𑄃𑄚𑄴𑄘𑄰𑄱𑅁 𑄝𑄪𑄌𑄳𑄠 𑄍𑄧𑄖𑄴𑄜𑄧𑄖𑄳𑄠 𑄦𑄰𑄱 𑄝𑄰𑄱𑄘𑄳𑄠𑄧𑄠𑄬 𑄃𑄨𑄙𑄪 𑄉𑄬𑄣𑄧𑅁 𑄝𑄰𑄱𑄘𑄳𑄠𑄧𑄠𑄬𑄢𑄬
𑄓𑄉𑄨 𑄃𑄚𑄨𑄣𑄮𑄉𑄰𑄱𑅁 𑄝𑄪𑄢𑄨 𑄟𑄳𑄦𑄖𑄴𑄧𑄢𑄴 𑄥𑄬 𑄃𑄇𑄬𑄴 𑄝𑄰𑄱𑄘𑄬𑄴𑄠𑄬𑄣𑄰𑄱 𑄘𑄬𑄊 𑄉𑄧𑄢𑄨 𑄖𑄬 𑄇𑄨 𑄇𑄧𑄝𑄧𑄉𑄨 𑄥𑄨𑄠𑄚𑄴 𑄎𑄚𑄬𑄭 𑄘𑄳𑄠𑅁 𑄥𑄨𑄠𑄬𑄚𑄬 𑄝𑄰𑄱𑄘𑄳𑄠𑄧𑄠𑄬 𑄃𑄬𑄭
𑄝𑄪𑄢𑄨𑄢𑄬 𑄙𑄧𑄢𑄨 𑄙𑄢𑄨 𑄌𑄬𑄭 𑄇𑄧𑄣𑄧𑄉𑄨—𑄃𑄬𑄝𑄢𑄧𑄖𑄴 𑄛𑄨𑄢𑄬𑄉𑄚𑄴 𑄉𑄢𑄳𑄦𑄪 𑄦𑄰𑄱𑄠𑄬, 𑄥𑄨𑄠𑄬𑄚𑄬 𑄝𑄊𑄧𑄢𑄴 𑄘𑄪𑄙𑄴 𑄣𑄉𑄨𑄝𑄮𑅁 𑄟𑄳𑄦𑄖𑄴𑄧𑄢𑄴 𑄝𑄪𑄢𑄨𑄢𑄴 𑄘𑄋𑄧𑄢𑄴 𑄏𑄨𑄝𑄮
𑄝𑄊𑄧𑄢𑄴 𑄘𑄪𑄙𑄴𑄖𑄚𑄴 𑄃𑄚𑄨 𑄛𑄬𑄝𑄧𑄉𑄮𑄰𑄱𑅁 𑄃𑄨𑄠𑄚𑄴 𑄈𑄝𑄬𑄣𑄬 𑄖𑄬 𑄛𑄨𑄢𑄬𑄉𑄚𑄴 𑄉𑄧𑄟𑄴 𑄦𑄧𑄝𑄧 𑄘𑄬𑅁</p>

<p>𑄝𑄰𑄱𑄘𑄬𑄴𑄠𑄬𑄢𑄴 𑄇𑄧𑄙𑄠𑄴 𑄇𑄧𑄝𑄨 𑄝𑄊𑄧𑄢𑄴 𑄘𑄪𑄙𑄴 𑄃𑄚𑄨 𑄛𑄠𑄴𑄠𑄰𑄱𑅁 𑄇𑄧𑄝𑄨 𑄃𑄢𑄴 𑄇𑄨 𑄉𑄧𑄢𑄨𑄝𑄮! 𑄉𑄬𑄣𑄬-𑄃𑄮 𑄝𑄨𑄛𑄧𑄘𑄴, 𑄚𑄧 𑄉𑄬𑄣𑄬-𑄃𑄮 𑄝𑄨𑄛𑄧𑄘𑄴𑅁
𑄡𑄬 𑄦𑄮𑄇𑄴, 𑄞𑄧𑄉𑄧𑄝𑄚𑄧𑄢𑄬 𑄟𑄧𑄚𑄬 𑄟𑄧𑄚𑄬 𑄃𑄬𑄇𑄴 𑄥𑄣𑄟𑄴 𑄘𑄨 𑄇𑄧𑄝𑄨 𑄝𑄊𑄧𑄖𑄴 𑄘𑄪𑄙𑄴 𑄖𑄮𑄉 𑄉𑄬𑄣𑄧𑅁 𑄇𑄧𑄝𑄨 𑄏𑄢𑄧 𑄟𑄪𑄈𑄳𑄠 𑄡𑄘𑄬 𑄡𑄘𑄬 𑄃𑄬𑄇𑄴
𑄥𑄧𑄟𑄧𑄠𑄴 𑄟𑄘𑄨𑄖𑄴 𑄘𑄬𑄣𑄧𑄉𑄰𑄱 𑄝𑄊𑄧𑄢𑄴 𑄈𑄪𑄌𑄴𑅁 𑄖𑄬 𑄈𑄪𑄌𑄴 𑄦𑄘𑄬𑄭 𑄡𑄘𑄬 𑄡𑄘𑄬 𑄃𑄬𑄇𑄴𑄥𑄧𑄟𑄧𑄠𑄴 𑄃𑄬𑄇𑄴𑄮 𑄘𑄋𑄧𑄢𑄴 𑄉𑄏𑄧 𑄉𑄮𑄢𑄖𑄴 𑄘𑄬𑄣𑄧𑄉𑄰𑄱 𑄃𑄬𑄇𑄴𑄮 𑄍𑄧𑄢𑄴𑄟
𑄝𑄊𑄴𑅁 𑄇𑄧𑄝𑄨 𑄍𑄧𑄢𑄴𑄟 𑄝𑄊𑄳𑄠𑄢𑄬 𑄥𑄣𑄟𑄴 𑄉𑄧𑄢𑄨 𑄛𑄧𑄣𑄧𑄉𑄰𑄱𑅁 𑄃 𑄖 𑄘𑄪𑄊𑄮 𑄦𑄣𑄧𑄢𑄴 𑄇𑄧𑄙 𑄇𑄧𑄣𑄧𑅁 𑄥𑄪𑄚𑄨𑄚𑄬𑄭 𑄝𑄊𑄧𑄚𑄨𑄢𑄴 𑄞𑄢𑄨 𑄟𑄬𑄠𑄬 𑄦𑄧𑄣𑄧𑅁
𑄖𑄬 𑄇𑄧𑄝𑄨𑄢𑄬 𑄌𑄨𑄖𑄴 𑄛𑄪𑄢𑄨𑄚𑄬𑄭 𑄖 𑄝𑄪𑄉𑄮𑄖𑄴𑄪𑄚𑄴 𑄘𑄪𑄙𑄴 𑄘𑄨𑄣𑄮 𑄃 𑄥𑄬 𑄥𑄧𑄟𑄢𑄬 𑄖𑄢𑄬 𑄘𑄨𑄣𑄮 𑄖𑄧𑄎𑄨𑄟𑄴 𑄛𑄪𑄢𑄮 𑄢𑄪𑄝𑄮𑄢𑄘𑄨𑅁 𑄝𑄊𑄧𑄚𑄨 𑄇𑄧𑄣𑄧, 𑄖𑄭𑄪 𑄃𑄬
𑄢𑄪𑄝𑄮𑄢𑄘𑄨𑄉𑄚𑄨 𑄃𑄨𑄇𑄴𑄨𑄚𑄬 𑄚𑄧 𑄚𑄨𑄌𑄴, 𑄃𑄬 𑄉𑄏𑄧 𑄃𑄧𑄉𑄧𑄣𑄧𑄁𑄋𑄮𑄖𑄴 𑄞𑄮𑄢𑄬𑄭 𑄜𑄬𑄣𑄬𑄭 𑄡𑅁 𑄃𑄧𑄉𑄧𑄣𑄧𑄁𑄋𑄮 𑄚𑄘 𑄡𑄬𑄭𑄠𑄬 𑄉𑄧𑄢𑄨 𑄗𑄬𑄝𑄧𑅁 𑄡𑄧𑄇𑄬𑄴𑄚𑄬 𑄖𑄭𑄪 𑄝𑄮
𑄡𑄬𑄝𑄬, 𑄥𑄧𑄇𑄬𑄴𑄚𑄬 𑄖𑄭𑄪 𑄃𑄨𑄙𑄪 𑄃𑄬𑄭 ''𑄃𑄮 𑄟𑄪𑄏𑄨'' 𑄇𑄰𑄱𑄚𑄬𑄭 𑄟𑄧𑄢𑄬 𑄚𑄁 𑄦𑄨𑄚𑄨𑄝𑄬𑄉𑄨𑅁 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄃𑄧𑄉𑄧𑄣𑄧𑄁𑄋𑄮 𑄟𑄬𑄣 𑄡𑄬𑄝𑄧𑅁 𑄖𑄭𑄪 𑄥𑄨𑄠𑄬𑄚𑄨
𑄚𑄨𑄛𑄢𑄨𑄝𑄬𑄉𑄨𑅁 𑄝𑄊𑄧𑄚𑄨𑄢𑄴 𑄇𑄧𑄙𑄠𑄴 𑄇𑄧𑄝𑄨 𑄢𑄪𑄝𑄮𑄢𑄘𑄨𑄉𑄚𑄨 𑄃𑄧𑄉𑄧𑄣𑄧𑄁𑄋𑄮𑄖𑄴 𑄞𑄮𑄢𑄬𑄣𑄧 𑄃 𑄃𑄟𑄳𑄦𑄧𑄇𑄴 𑄦𑄧𑄠𑄴 𑄛𑄢 𑄃𑄧𑄉𑄧𑄣𑄧𑄁𑄋𑄮 𑄚𑄘 𑄉𑄬𑄣𑄧𑅁 𑄇𑄧𑄝𑄨
𑄟𑄧𑄚𑄴 𑄈𑄪𑄎𑄨𑄠𑄬 𑄝𑄊𑄧𑄚𑄨𑄢𑄬 𑄃𑄢𑄧 𑄃𑄬𑄇𑄴 𑄥𑄣𑄟𑄴 𑄘𑄨 𑄝𑄊𑄧 𑄘𑄪𑄙𑄴 𑄚𑄨𑄚𑄬𑄭 𑄊𑄧𑄢𑄧𑄖𑄴 𑄜𑄨𑄢𑄨𑄣𑄮𑅁 𑄇𑄧𑄝𑄨 𑄝𑄊𑄧 𑄘𑄪𑄙𑄴 𑄃𑄚𑄳𑄠 𑄘𑄬𑄭 𑄝𑄪𑄢𑄨 𑄃𑄧𑄟𑄧𑄇𑄧𑄘𑄧
𑄃𑄟𑄳𑄦𑄧𑄇𑄴 𑄦𑄧𑄣𑄧𑅁</p>

<p>𑄝𑄪𑄢𑄨 𑄟𑄧𑄚𑄬 𑄟𑄧𑄚𑄬 𑄞𑄝𑄨 𑄌𑄬𑄣𑄧 𑄇𑄧𑄝𑄨𑄢𑄬 𑄇𑄧𑄚𑄧 𑄝𑄝𑄧𑄘𑄬 𑄎𑄧𑄝𑄴𑄘𑄧 𑄉𑄧𑄢 𑄚𑄧 𑄡𑄢𑄴𑅁 𑄖𑄮 𑄖𑄬 𑄟𑄧𑄚𑄬 𑄟𑄧𑄚𑄬 𑄈𑄬𑄟 𑄚𑄧 𑄘𑄬𑅁 𑄖𑄬 𑄞𑄝𑄬
𑄃𑄬𑄇𑄴𑄘𑄨𑄚𑄴 𑄚𑄧𑄠𑄴 𑄃𑄬𑄇𑄴𑄘𑄨𑄚𑄴 𑄖𑄢𑄬 𑄎𑄧𑄝𑄴𑄘𑄧 𑄉𑄧𑄢𑄨𑄟𑄴 𑄃 𑄉𑄧𑄢𑄨𑄟𑄴𑅁 𑄈𑄣𑄨 𑄜𑄧𑄉𑄧𑄘𑄁 𑄉𑄧𑄢𑄨 𑄇𑄨𑄌𑄴𑄪 𑄚𑄧 𑄇𑄧𑄣𑄧, 𑄦𑄨𑄘𑄮𑄖𑄴 𑄢𑄉𑄬𑄣𑄧𑅁</p>

<p>𑄃𑄨𑄚𑄴𑄘𑄨 𑄝𑄬𑄣𑄴 𑄉𑄌𑄴𑄮 𑄛𑄧𑄖𑄴𑄨𑄘𑄨𑄚𑄴 𑄘𑄋𑄧𑄢𑄴 𑄦𑄧𑄘𑄬 𑄦𑄧𑄘𑄬 𑄃𑄬𑄇𑄴 𑄥𑄧𑄟𑄧𑄠𑄴 𑄃𑄧𑄎𑄧𑄣𑄴 𑄦𑄰𑄱 𑄜𑄪𑄣𑄴 𑄜𑄪𑄘𑄨𑄣𑄮𑅁 𑄜𑄪𑄣𑄮𑄖𑄴𑄪𑄚𑄴 𑄖𑄢𑄴 𑄉𑄪𑄣𑄮 𑄙𑄧𑄢𑄨𑄣𑄇𑄴𑅁
𑄉𑄪𑄣𑄮𑄉𑄪𑄚𑄴 𑄝𑄘𑄨 𑄦𑄧𑄘𑄬 𑄦𑄧𑄘𑄬 𑄃𑄬𑄇𑄴 𑄥𑄧𑄟𑄧𑄠𑄴 𑄉𑄌𑄴𑄮𑄢𑄴 𑄝𑄬𑄇𑄴 𑄛𑄘𑄚𑄨 𑄏𑄧𑄢𑄨 𑄉𑄬𑄣𑄧𑅁 𑄢𑄧𑄣𑄇𑄴 𑄈𑄣𑄨 𑄥𑄋𑄳𑄠 𑄥𑄋𑄳𑄠 𑄝𑄬𑄣𑄴𑄉𑄪𑄣𑄮𑅁</p>

<p>𑄝𑄬𑄣𑄴𑄉𑄪𑄣𑄮𑄉𑄪𑄚𑄴 𑄝𑄘𑄨 𑄦𑄧𑄣𑄬𑄉𑄨 𑄝𑄪𑄢𑄨 𑄝𑄬𑄣𑄴𑄉𑄪𑄣𑄮 𑄈𑄬𑄝𑄢𑄴 𑄣𑄪𑄞𑄬 𑄘𑄨𑄚𑄴𑄛𑄧𑄖𑄴𑄨 𑄝𑄬𑄣𑄴𑄉𑄪𑄣𑄮 𑄉𑄌𑄴𑄮 𑄏𑄉𑄢𑄠𑄰𑄱 𑄇𑄧𑄚𑄧 𑄛𑄉𑄚 𑄝𑄬𑄣𑄴𑄉𑄪𑄣𑄮 𑄏𑄧𑄢𑄨
𑄛𑄧𑄢𑄧𑄚𑄴 𑄚𑄨! 𑄟𑄳𑄦𑄖𑄴𑄧𑄢𑄴 𑄇𑄧𑄚𑄧𑄘𑄨𑄚𑄴 𑄛𑄉𑄚 𑄝𑄬𑄣𑄴𑄉𑄪𑄣𑄮 𑄏𑄧𑄢𑄨 𑄚𑄧 𑄛𑄧𑄢𑄧𑄚𑄴𑅁 𑄥𑄨𑄠𑄬𑄚𑄬 𑄝𑄪𑄢𑄨 𑄈𑄣𑄨 𑄈𑄮𑄟𑄴𑄝𑄨𑄇𑄴 𑄈𑄠𑄴𑅁 𑄃 𑄇𑄭—𑄟𑄧𑄢𑄢𑄴
𑄝𑄬𑄣𑄴𑄉𑄪𑄣𑄮𑄉𑄪𑄚𑄴 𑄇𑄧𑄟𑄧𑄣𑄬 𑄛𑄉𑄨𑄝𑄇𑄴𑅁 𑄛𑄬𑄑𑄴𑄞𑄧𑄢𑄧𑄚𑄴 𑄈𑄬𑄘𑄪𑄁 𑄟𑄣𑄬𑅁 𑄚𑄨𑄖𑄴𑄖𑄉𑄬 𑄝𑄪𑄢𑄨𑄢𑄴 𑄈𑄮𑄟𑄴𑄝𑄨𑄇𑄴 𑄈𑄚𑄠𑄴 𑄥𑄢𑄴𑅁 𑄝𑄬𑄣𑄴𑄉𑄪𑄣𑄮 𑄈𑄬𑄝𑄢𑄴 𑄞𑄧 𑄖𑄢𑄴
𑄚𑄧 𑄃𑄬𑄎𑄬𑅁</p>

<p>𑄇𑄧𑄝𑄨 𑄈𑄧𑄝𑄧𑄢𑄴 𑄛𑄠𑄴 𑄃𑄬 𑄝𑄬𑄣𑄴𑄉𑄪𑄣𑄮 𑄉𑄌𑄴𑄮 𑄖𑄢𑄴 𑄎𑄧𑄚𑄧𑄟𑄴 𑄝𑄧𑄘𑄧𑄣𑄳𑄠 𑄟𑅁 𑄖𑄬 𑄊𑄧𑄢𑄧𑄖𑄴𑄪𑄚𑄴 𑄜𑄪𑄉𑄪𑄘𑄨 𑄇𑄚𑄘𑄨 𑄦𑄖𑄴 𑄝𑄞𑄬𑄭 𑄖𑄧𑄎𑄨𑄟𑄴 𑄟𑄬𑄠𑄬𑄭
𑄝𑄬𑄣𑄴𑄉𑄪𑄣𑄮 𑄃𑄬𑄇𑄴𑄘𑄉𑄨 𑄙𑄧𑄢𑄨 𑄌𑄠𑄴, 𑄛𑄪𑄌𑄴𑄍𑄬 𑄌𑄠𑄴𑅁 𑄉𑄏𑄧 𑄙𑄬𑄣𑄉𑄪𑄚𑄴 𑄚𑄨𑄟𑄮𑄚𑄴 𑄉𑄧𑄢𑄨 𑄣𑄢𑄨 𑄣𑄢𑄨 𑄌𑄠𑄴 𑄡𑄬𑄚𑄴 𑄖 𑄟𑄣𑄰𑄱 𑄝𑄨𑄉𑄨𑄙𑄨 𑄇𑄨𑄢𑄨𑄟𑄨𑄢𑄨
𑄉𑄧𑄢𑄬𑄖𑄬𑄴 𑄥𑄚𑄴𑅁</p>

<p>𑄃𑄬𑄇𑄴𑄘𑄨𑄚𑄴 𑄇𑄧𑄝𑄨 𑄘𑄨𑄝𑄪𑄌𑄳𑄠 𑄟𑄙𑄚𑄴 𑄝𑄬𑄉𑄬 𑄃𑄧𑄣𑄧𑄢𑄴 𑄦𑄧𑄣𑄬 𑄝𑄬𑄣𑄴𑄉𑄪𑄣𑄮 𑄉𑄌𑄴𑄮 𑄉𑄮𑄢𑄖𑄴 𑄡𑄬𑄭 𑄃𑄟𑄳𑄦𑄧𑄇𑄴 𑄉𑄧𑄢𑄨 𑄝𑄧𑄣𑄧𑄉𑄰𑄱𑅁 𑄖𑄬 𑄈𑄣𑄨𑄇𑄴 𑄟𑄧𑄚𑄬
𑄟𑄧𑄚𑄬 𑄞𑄝𑄬 𑄇𑄨𑄋𑄨𑄢𑄨 𑄖 𑄟 𑄎𑄧𑄚𑄧𑄟𑄴 𑄝𑄧𑄘𑄧𑄣𑄨 𑄝𑄧𑄘𑄧𑄣𑄨 𑄗𑄬𑄝𑄧! 𑄇𑄧𑄟𑄧𑄣𑄬 𑄖𑄢𑄴 𑄃𑄬 𑄎𑄨𑄁𑄇𑄚𑄨𑄖𑄴𑄪𑄚𑄴 𑄟𑄪𑄇𑄴𑄖𑄨 𑄦𑄧𑄝𑄧! 𑄃𑄬𑄚𑄴 𑄥𑄧𑄟𑄧𑄠𑄴 𑄉𑄏𑄧𑄖𑄴𑄪𑄚𑄴
𑄗𑄪𑄛𑄴 𑄉𑄧𑄢𑄨 𑄏𑄧𑄢𑄨 𑄛𑄧𑄢𑄨𑄣𑄮 𑄃𑄬𑄇𑄴𑄮 𑄛𑄉𑄚 𑄝𑄬𑄣𑄴𑄉𑄪𑄣𑄮𑅁 𑄇𑄧𑄝𑄨 𑄖𑄧𑄢𑄖𑄋𑄧𑄢𑄨 𑄥𑄨𑄝𑄬 𑄛𑄬𑄘𑄬𑄭 𑄃𑄚𑄨 𑄈𑄘𑄨 𑄛𑄬𑄎𑄮𑄖𑄴 𑄣𑄪𑄉𑄬𑄭 𑄊𑄧𑄢𑄧𑄖𑄴 𑄃𑄪𑄘𑄨𑄣𑄮𑄉𑄨𑅁 𑄃
𑄥𑄨𑄝𑄬 𑄖 𑄥𑄨𑄙𑄬𑄚𑄧𑄘𑄨 𑄝𑄨𑄌𑄴𑄮𑄚𑄧𑄢𑄴 𑄇𑄪𑄢𑄬 𑄣𑄪𑄉𑄬𑄭 𑄗𑄧𑄣𑄧𑅁</p>

<p>𑄇𑄧𑄝𑄨 𑄝𑄬𑄣𑄴𑄉𑄪𑄣𑄮𑄝𑄮 𑄚𑄧 𑄈𑄬𑄣𑄧𑅁 𑄈𑄬𑄝𑄧 𑄝 𑄇𑄨𑄋𑄨𑄢𑄨𑅁 𑄖𑄬 𑄞𑄝𑄬, 𑄃𑄨𑄝𑄬 𑄘𑄧 𑄖 𑄟𑄢𑄴 𑄦𑄬𑄢 𑄇𑄧𑄖𑄴𑄖𑅁 𑄥𑄨𑄠𑄬𑄚𑄬 𑄖𑄬 𑄝𑄬𑄣𑄳𑄠 𑄊𑄪𑄟𑄧𑄖𑄴
𑄛𑄧𑄢𑄧𑄘𑄬 𑄝𑄬𑄣𑄴𑄉𑄪𑄣𑄮𑄝𑄮 𑄃𑄎 𑄉𑄧𑄢𑄨 𑄊𑄪𑄟𑄴 𑄉𑄬𑄣𑄧𑅁 𑄊𑄪𑄟𑄴 𑄡𑄬𑄭 𑄖𑄬 𑄥𑄧𑄝𑄧𑄚𑄬 𑄘𑄬𑄣𑄧 𑄖 𑄟𑄢𑄴 𑄥𑄧𑄟𑄢𑄬 𑄖𑄬 𑄊𑄪𑄟𑄴 𑄡𑄢𑄴𑅁 𑄟𑄳𑄦𑄖𑄴𑄧𑄢𑄴 𑄊𑄪𑄟𑄮𑄖𑄴
𑄥𑄧𑄝𑄧𑄚𑄧𑄖𑄴 𑄖 𑄟 𑄖𑄢𑄬 𑄇𑄧𑄣𑄧, 𑄃𑄮 𑄏𑄨! 𑄖𑄧𑄢𑄴 𑄘𑄪𑄊𑄮𑄢𑄴 𑄘𑄨𑄚𑄴 𑄃𑄢𑄴 𑄝𑄬𑄌𑄴 𑄘𑄬𑄢𑄩 𑄚𑄬𑄭𑅁 𑄖𑄭𑄪 𑄃𑄬 𑄢𑄬𑄎𑄳𑄠𑄧𑄢𑄴 𑄢𑄎𑄴𑄊𑄧𑄢𑄧𑄖𑄴 𑄝𑄮 𑄡𑄬𑄝𑄬𑅁
𑄡𑄪𑄝𑄧𑄢𑄎𑄬 𑄖𑄧𑄢𑄬 𑄣𑄧𑄝𑄧𑄉𑄰𑄱𑅁 𑄇𑄧𑄝𑄨 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄟, 𑄟𑄧 𑄥𑄚𑄳𑄠 𑄃𑄇𑄧𑄝𑄣𑄳𑄠 𑄟𑄨𑄣𑄬𑄢𑄬 𑄢𑄎𑄛𑄮𑄝𑄮 𑄇𑄨𑄋𑄨𑄢𑄨 𑄃 𑄇𑄨𑄖𑄳𑄠𑄠𑄴 𑄣𑄧𑄝𑄧𑄉𑄰𑄱?
𑄥𑄨𑄠𑄚𑄴 𑄇𑄨 𑄥𑄧𑄟𑄴𑄞𑄧𑄝𑄴 𑄚𑄨? 𑄖 𑄟 𑄇𑄧𑄣𑄧, 𑄣𑄧𑄝𑄢𑄴 𑄥𑄚𑄴 𑄃𑄬𑄇𑄴𑄇𑄚𑄴 𑄃𑄢𑄨 𑄖𑄪𑄣 𑄛𑄧𑄢𑄨𑄝𑄮𑅁 𑄖𑄬 𑄇𑄧𑄣𑄧, 𑄃𑄮 𑄏𑄨! 𑄟𑄧𑄚𑄴 𑄘𑄨 𑄥𑄪𑄚𑄨𑄌𑄴
𑄥𑄣𑄬𑄚𑄴𑅁 𑄇𑄬𑄣𑄳𑄠 𑄝𑄬𑄚𑄳𑄠𑄛𑄮𑄖𑄳𑄠 𑄊𑄪𑄟𑄮𑄖𑄴𑄪𑄚𑄴 𑄃𑄪𑄘𑄨𑄣𑄬 𑄖𑄭𑄪 𑄘𑄬𑄝𑄬 𑄟𑄭𑄪 𑄃𑄧𑄖𑄴𑄗𑄖𑄴 𑄝𑄬𑄣𑄴𑄉𑄪𑄣𑄮 𑄉𑄌𑄮 𑄥𑄨𑄋𑄮𑄢𑄴 𑄥𑄧𑄟𑄬𑄖𑄴 𑄦𑄧𑄎𑄮𑄢𑄨 𑄛𑄧𑄍𑄳𑄠𑅁
𑄥𑄨𑄠𑄚𑄴𑄘𑄰𑄱 𑄖𑄪𑄴 𑄟𑄧𑄚𑄧𑄘𑄴𑄪𑄇𑄴 𑄚𑄧 𑄃𑄚𑄨𑄌𑄴𑅁 𑄃𑄏𑄧𑄣𑄬 𑄟𑄭𑄪 𑄎𑄧𑄚𑄧𑄟𑄴 𑄝𑄧𑄘𑄧𑄣𑄨 𑄢𑄎𑄴𑄊𑄧𑄢𑄧𑄢𑄴 𑄥𑄨𑄁𑄦𑄧𑄘𑄮𑄢𑄧𑄖𑄴 𑄝𑄧𑄑𑄴𑄉𑄌𑄴 𑄦𑄰𑄱 𑄞𑄬𑄘 𑄘𑄨𑄟𑄴𑄝𑄰𑄱𑅁 𑄟𑄚𑄳𑄠 𑄌𑄬𑄭
𑄗𑄇𑄬𑄴 𑄗𑄇𑄬𑄴 𑄃𑄬 𑄝𑄧𑄑𑄴𑄉𑄌𑄴𑄮 𑄝𑄢𑄨 𑄃𑄪𑄘𑄨𑄝𑄮𑅁 𑄝𑄢𑄨 𑄃𑄪𑄖𑄴𑄗𑄬 𑄃𑄪𑄖𑄴𑄗𑄬 𑄃𑄬𑄇𑄴 𑄥𑄧𑄟𑄧𑄠𑄴 𑄃𑄬𑄟𑄬𑄚𑄴 𑄦𑄧𑄝𑄧, 𑄢𑄎𑄴𑄊𑄧𑄢𑄧𑄢𑄴 𑄉𑄧𑄖𑄴𑄖𑄣𑄴 𑄥𑄨𑄁𑄦𑄧 𑄘𑄮𑄢𑄚𑄴
𑄚𑄘 𑄡𑄬𑄝𑄧𑅁 𑄢𑄎𑄴𑄊𑄧𑄢𑄧𑄖𑄴𑄪𑄚𑄴 𑄃𑄨𑄚𑄴𑄘𑄨 𑄇𑄨𑄃𑄮𑄎𑄧𑄚𑄬 𑄚𑄳𑄦𑄨𑄉𑄨𑄣𑄨 𑄚𑄧 𑄛𑄢𑄨𑄝𑄇𑄴, 𑄃 𑄝𑄢𑄬𑄖𑄴𑄪𑄚𑄴 𑄇𑄧𑄦𑄮𑄎𑄧𑄚𑄴 𑄢𑄎𑄴𑄊𑄧𑄢𑄧𑄢𑄴 𑄞𑄨𑄘𑄨𑄢𑄬 𑄥𑄮𑄟𑄬𑄭 𑄚𑄧
𑄛𑄢𑄨𑄝𑄇𑄴𑅁 𑄃𑄬 𑄦𑄝𑄣𑄴 𑄘𑄬𑄭 𑄢𑄎𑄠𑄴 𑄙𑄪𑄣𑄴 𑄛𑄨𑄘𑄨 𑄉𑄌𑄴 𑄇𑄝𑄨𑄠𑄬 𑄗𑄪𑄝𑄬𑄝𑄧𑅁 𑄟𑄳𑄦𑄖𑄴𑄧𑄢𑄴 𑄖𑄢 𑄇𑄨𑄃𑄮𑄎𑄧𑄚𑄴 𑄝𑄧𑄑𑄴 𑄉𑄌𑄴𑄮𑄖𑄴 𑄈𑄪𑄢𑄮𑄣𑄴 𑄜𑄪𑄘𑄬𑄭 𑄚𑄧
𑄛𑄢𑄨𑄝𑄇𑄴𑅁 𑄛𑄧𑄖𑄴𑄨 𑄇𑄪𑄝𑄮𑄖𑄴 𑄖𑄢𑄢𑄴 𑄈𑄪𑄢𑄮𑄣𑄴 𑄝𑄧𑄘𑄨 𑄡𑄬𑄝𑄧, 𑄞𑄋𑄨 𑄡𑄬𑄝𑄧𑅁 𑄃𑄬 𑄃𑄧𑄇𑄴𑄖𑄧𑄖𑄴 𑄢𑄎 𑄥𑄧𑄟𑄬𑄖𑄴 𑄝𑄬𑄇𑄴𑄪𑄚𑄬 𑄡𑄧𑄇𑄬𑄴𑄚𑄴 𑄖𑄧𑄝𑄴𑄞𑄧 𑄦𑄧𑄝𑄇𑄴,
𑄃𑄬𑄝𑄢𑄧𑄖𑄴 𑄇𑄨 𑄉𑄧𑄢 𑄡𑄠𑄴 𑄟𑄬𑄖𑄴 𑄚𑄧 𑄛𑄬𑄝𑄇𑄴, 𑄥𑄬 𑄃𑄧𑄇𑄴𑄖𑄧𑄖𑄴 𑄖𑄭𑄪 𑄡𑄬𑄝𑄬𑅁 𑄢𑄎𑄢𑄴 𑄟𑄪𑄎𑄪𑄋𑄬 𑄡𑄬𑄭 𑄇𑄧𑄝𑄬𑄉𑄰𑄱—𑄟𑄭𑄪 𑄝𑄧𑄑𑄴𑄉𑄌𑄴𑄮 𑄥𑄧𑄢𑄬𑄭 𑄘𑄨𑄟𑄴𑅁
𑄟𑄳𑄦𑄖𑄴𑄧𑄢𑄴 𑄟𑄭𑄪 𑄢𑄎𑄖𑄴𑄪𑄚𑄴 𑄡𑄨𑄠𑄚𑄴 𑄌𑄧𑄁, 𑄥𑄨𑄠𑄚𑄴 𑄢𑄎𑄢𑄴 𑄟𑄧𑄢𑄬 𑄘𑄳𑄠 𑄛𑄧𑄢𑄨𑄝𑄮𑅁 𑄢𑄎 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄢𑄎𑄨 𑄦𑄧𑄝𑄧𑅁 𑄥𑄬𑄝𑄬𑄘𑄬𑄚𑄴 𑄖𑄭𑄪 𑄟𑄧𑄢𑄬
𑄃𑄧𑄖𑄴𑄗𑄖𑄴 𑄝𑄧𑄑𑄴𑄉𑄌𑄴𑄮𑄢𑄬 𑄃𑄬𑄇𑄴 𑄥𑄣𑄟𑄴 𑄘𑄨 𑄃𑄬𑄖𑄴𑄪𑄇𑄴 𑄉𑄧𑄢𑄨 𑄒𑄬𑄣 𑄘𑄨𑄝𑄬𑄉𑄰𑄱𑅁 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄟𑄭𑄪 𑄞𑄪𑄎𑄪𑄖𑄴 𑄉𑄧𑄢𑄨 𑄥𑄨𑄋𑄮𑄢𑄴 𑄛𑄊𑄮𑄢𑄬 𑄃𑄪𑄉𑄪𑄢𑄨
𑄃𑄪𑄘𑄨 𑄃𑄧𑄎𑄧𑄣𑄴 𑄃𑄉𑄌𑄴 𑄝𑄬𑄭 𑄥𑄧𑄢𑄴𑄉𑄧𑄖𑄴 𑄡𑄬𑄟𑄴𑄝𑄰𑄱𑅁 𑄟𑄭𑄪 𑄉𑄬𑄣𑄬𑄉𑄰𑄱 𑄖𑄭𑄪 𑄢𑄎𑄢𑄬 𑄇𑄧𑄝𑄬 𑄡𑄪𑄝𑄢𑄎𑄴𑄣𑄰𑄱 𑄖𑄧𑄢𑄴 𑄡𑄬𑄚𑄧 𑄟𑄬𑄣 𑄦𑄧𑄠𑄴𑅁 𑄛𑄧𑄖𑄴𑄗𑄧𑄟𑄴 𑄢𑄎
𑄌𑄧𑄇𑄴𑄧𑄞𑄧𑄇𑄴𑄧 𑄦𑄰𑄱 𑄃𑄪𑄘𑄨𑄣𑄬-𑄃𑄮 𑄡𑄪𑄝𑄢𑄎𑄧𑄢𑄴 𑄞𑄝𑄴𑄥𑄝𑄴 𑄘𑄬𑄭 𑄎𑄬𑄢𑄬𑄘𑄨 𑄢𑄎𑄨 𑄦𑄧𑄝𑄧𑅁 𑄟𑄳𑄦𑄖𑄴𑄧𑄢𑄴 𑄢𑄎𑄴𑄊𑄧𑄢𑄧𑄖𑄴 𑄡𑄬𑄝𑄢𑄴 𑄃𑄧𑄇𑄴𑄖𑄧𑄖𑄴 𑄖𑄭𑄪 𑄝𑄊𑄮𑄚𑄨 𑄘𑄳𑄠
𑄢𑄪𑄝𑄮𑄢𑄘𑄨 𑄥𑄮𑄚𑄢𑄴 𑄃𑄧𑄣𑄧𑄁𑄇𑄢𑄴 𑄃 𑄇𑄝𑄧𑄢𑄚𑄨 𑄛𑄨𑄚𑄨 𑄡𑄬𑄝𑄬𑅁 𑄥𑄨𑄠𑄬𑄚𑄨 𑄛𑄨𑄚𑄳𑄠 𑄉𑄧𑄢𑄨 𑄘𑄬𑄣𑄬 𑄢𑄎𑄴𑄇𑄪𑄟𑄢𑄬 𑄉𑄭 𑄉𑄭 𑄟𑄮𑄦𑄨𑄖𑄧 𑄦𑄧𑄝𑄧𑅁 𑄢𑄎𑄠𑄴
𑄥𑄬𑄝𑄬𑄘𑄬𑄚𑄴 𑄣𑄧𑄉𑄬𑄣𑄧𑄇𑄴 𑄖𑄧 𑄝𑄝𑄧𑄢𑄬 𑄓𑄉𑄬𑄭 𑄃𑄚𑄨 𑄢𑄎𑄴𑄇𑄪𑄟𑄢𑄴𑄣𑄰𑄱 𑄖𑄧𑄢𑄴 𑄌𑄪𑄟𑄪𑄣𑄮𑄁 𑄉𑄧𑄢𑄨 𑄘𑄨𑄝𑄮𑅁</p>

<p>𑄖 𑄟 𑄃𑄬 𑄇𑄧𑄙𑄚𑄨 𑄇𑄰𑄱 𑄜𑄪𑄢𑄬𑄭 𑄟𑄧𑄖𑄴𑄧𑄚𑄴 𑄃𑄝𑄙 𑄉𑄧𑄢𑄨 𑄇𑄧𑄝𑄨𑄢𑄴 𑄊𑄪𑄟𑄴 𑄞𑄋𑄨𑄣𑄮𑅁 𑄖𑄬 𑄌𑄠𑄴𑄘𑄬 𑄥𑄬𑄇𑄬𑄴 𑄜𑄧𑄘𑄁𑄖𑄁 𑄛𑄧𑄦𑄴𑄢𑄴 𑄦𑄧𑄠𑄴𑄠𑄬𑅁 𑄇𑄧𑄝𑄨
𑄝𑄨𑄌𑄴𑄮𑄚𑄧𑄖𑄴 𑄛𑄮𑄌𑄳𑄠 𑄝𑄘𑄬 𑄢𑄬𑄘𑄮 𑄥𑄧𑄝𑄧𑄚𑄚𑄴 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮𑅁 𑄌𑄠𑄴𑄘𑄬 𑄥𑄧𑄝𑄧𑄚𑄧𑄢𑄴 𑄝𑄬𑄇𑄴 𑄇𑄧𑄙𑄚𑄨 𑄖𑄢𑄴 𑄛𑄧𑄢𑄇𑄴 𑄛𑄧𑄢𑄇𑄴 𑄦𑄨𑄘𑄮𑄖𑄴 𑄃𑄊𑄬𑅁
𑄖𑄬 𑄟𑄧𑄚𑄧 𑄈𑄪𑄎𑄨𑄠𑄬 𑄃𑄎 𑄉𑄮𑄌𑄳𑄠 𑄝𑄬𑄣𑄴𑄉𑄪𑄣𑄮𑄝𑄮 𑄝𑄢𑄴 𑄝𑄢𑄴 𑄌𑄪𑄟𑄨𑄣𑄮𑅁 𑄥𑄬 𑄎𑄬𑄢𑄬 𑄃𑄪𑄘𑄨𑄚𑄬𑄭 𑄜𑄪𑄉𑄪𑄘𑄨 𑄇𑄚 𑄈𑄪𑄣𑄨𑄚𑄬𑄭 𑄌𑄬𑄣𑄧𑄉𑄰𑄱 𑄝𑄬𑄣𑄴 𑄉𑄌𑄴𑄮
𑄎𑄬𑄌𑄬𑄴𑄖𑄴 𑄉𑄧𑄢𑄨 𑄃𑄪𑄉𑄪𑄢𑄨 𑄛𑄮𑄌𑄳𑄠 𑄚𑄬𑄚? 𑄌𑄠𑄴𑄘𑄬 𑄦𑄧𑄠𑄴, 𑄎𑄬𑄌𑄬𑄴𑄖𑄴 𑄉𑄧𑄢𑄨 𑄃𑄪𑄉𑄪𑄢𑄨 𑄛𑄮𑄌𑄳𑄠𑅁 </p>

<p>𑄃𑄨𑄚𑄴𑄘𑄨 𑄥𑄧𑄝𑄧𑄚𑄧𑄢𑄴 𑄙𑄧𑄉𑄬 𑄙𑄧𑄉𑄬 𑄢𑄎𑄴𑄊𑄧𑄢𑄧𑄢𑄴 𑄥𑄨𑄁𑄦𑄧 𑄘𑄮𑄢𑄧𑄖𑄴 𑄃𑄬𑄇𑄴𑄇𑄭𑄪 𑄢𑄬𑄘𑄬 𑄃𑄬𑄇𑄴𑄮 𑄝𑄧𑄑𑄴𑄉𑄌𑄴 𑄃𑄪𑄗𑄳𑄠𑅁 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄣𑄇𑄴 𑄝𑄬𑄊𑄬
𑄘𑄬𑄣𑄇𑄴 𑄌𑄬𑄭 𑄗𑄇𑄬𑄴 𑄗𑄇𑄬𑄴 𑄝𑄧𑄑𑄴𑄉𑄌𑄴𑄮 𑄝𑄢𑄨 𑄃𑄪𑄘𑄬𑄢𑄴, 𑄘𑄋𑄧𑄢𑄪𑄖𑄴𑄮𑄚𑄴 𑄘𑄋𑄧𑄢𑄴 𑄦𑄧𑄢𑄴𑅁 𑄈𑄇𑄴𑄧𑄚𑄧𑄢𑄴 𑄟𑄧𑄙𑄳𑄠𑄬 𑄝𑄧𑄑𑄴𑄉𑄌𑄴𑄮 𑄘𑄋𑄧𑄢𑄴 𑄦𑄰𑄱 𑄉𑄮𑄘 𑄥𑄨𑄁𑄦𑄧
𑄘𑄮𑄢𑄚𑄴 𑄚𑄘𑄨 𑄘𑄨𑄣𑄮𑅁 𑄝𑄚 𑄥𑄨𑄠𑄚𑄴 𑄚𑄧𑄠𑄴, 𑄝𑄧𑄑𑄴𑄉𑄌𑄴𑄮 𑄃𑄧𑄏𑄢𑄴 𑄦𑄧𑄘𑄬 𑄦𑄧𑄘𑄬 𑄥𑄨𑄋𑄮𑄢𑄴 𑄝𑄬𑄭 𑄡𑄘𑄬 𑄡𑄘𑄬 𑄢𑄎𑄴𑄊𑄧𑄢𑄧𑄢𑄴 𑄘𑄬𑄝𑄣𑄴 𑄜𑄘𑄬𑄭 𑄘𑄳𑄠
𑄙𑄧𑄢𑄨𑄣𑄮𑅁</p>

<p>𑄃𑄬𑄭 𑄃𑄌𑄧𑄚𑄧𑄇𑄴 𑄊𑄧𑄘𑄧𑄚 𑄘𑄬𑄭 𑄢𑄎 𑄟𑄧𑄚𑄴𑄖𑄳𑄢𑄨 𑄥𑄬𑄚𑄛𑄧𑄖𑄨 𑄝𑄬𑄊𑄧𑄢𑄬 𑄓𑄉𑄨𑄣𑄮𑅁 𑄈𑄚𑄧𑄇𑄴𑄧𑄚𑄴 𑄖𑄬𑄟𑄴𑄟𑄁 𑄉𑄧𑄢𑄨 𑄖𑄢 𑄒𑄨𑄇𑄴 𑄉𑄧𑄢𑄨𑄣𑄇𑄴 𑄔𑄪𑄣𑄴
𑄛𑄨𑄘𑄨 𑄢𑄬𑄎𑄳𑄠𑄧𑄢𑄴 𑄇𑄝𑄨𑄣𑄴 𑄉𑄌𑄴 𑄇𑄝𑄨𑄠𑄬𑄉𑄪𑄚𑄮𑄢𑄬 𑄓𑄉 𑄦𑄮𑄇𑄴𑅁 𑄡𑄨𑄉𑄪𑄚𑄬 𑄝𑄧𑄑𑄴 𑄉𑄌𑄴𑄮 𑄇𑄝𑄨 𑄘𑄨 𑄛𑄢𑄨𑄝𑄇𑄴, 𑄖𑄢𑄢𑄬 𑄝𑄬𑄦𑄣𑄴 𑄛𑄪𑄢𑄧𑄥𑄴𑄇𑄢𑄴
𑄘𑄳𑄠 𑄦𑄧𑄝𑄧𑅁 𑄢𑄎𑄢𑄴 𑄦𑄧𑄎𑄚𑄨 𑄟𑄧𑄎𑄨𑄟𑄴 𑄌𑄮𑄇𑄨𑄖𑄳𑄠 𑄢𑄎𑄢𑄴 𑄔𑄪𑄣𑄨𑄉𑄪𑄚𑄬 𑄔𑄪𑄣𑄴 𑄛𑄨𑄘𑄨 𑄘𑄳𑄠 𑄙𑄧𑄢𑄨𑄣𑄇𑄴 𑄃 𑄝𑄬𑄊𑄧𑄢𑄬 𑄛𑄪𑄢𑄧𑄥𑄴𑄇𑄢𑄧𑄢𑄴 𑄇𑄧𑄙 𑄇𑄰𑄱
𑄝𑄧𑄑𑄴𑄉𑄌𑄴𑄮 𑄇𑄝𑄨𑄝𑄢𑄴 𑄓𑄉𑄧𑄚𑄨 𑄘𑄨𑄣𑄇𑄴𑅁</p>

<p>𑄢𑄎𑄢𑄴 𑄔𑄪𑄣𑄴 𑄛𑄨𑄘𑄚 𑄥𑄪𑄚𑄨 𑄖𑄧𑄢𑄖𑄋𑄧𑄢𑄨 𑄌𑄮𑄇𑄨𑄖𑄳𑄠𑄖𑄴𑄪𑄚𑄴 𑄉𑄌𑄴 𑄇𑄝𑄨𑄠𑄬 𑄃𑄬𑄣𑄇𑄴 𑄖𑄧𑄛𑄬𑄴 𑄖𑄧𑄛𑄬𑄴𑅁 𑄖𑄢 𑄝𑄧𑄑𑄴 𑄉𑄌𑄴𑄮 𑄎𑄧𑄚𑄬 𑄎𑄧𑄚𑄬 𑄇𑄝𑄨
𑄌𑄬𑄣𑄇𑄴𑄇𑄰𑄱𑅁 𑄟𑄳𑄦𑄖𑄴𑄧𑄢𑄴 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄣𑄇𑄴 𑄝𑄧𑄑𑄴 𑄉𑄌𑄴𑄮 𑄇𑄧𑄚𑄧 𑄞𑄧 𑄞𑄇𑄴𑄇𑄠𑄴 𑄇𑄝 𑄚𑄧 𑄡𑄠𑄴𑅁 𑄇𑄢𑄢𑄴 𑄈𑄪𑄢𑄮𑄣𑄚𑄨 𑄝𑄧𑄘𑄨 𑄡𑄠𑄴,
𑄚𑄧𑄣𑄬𑄚𑄴 𑄞𑄋𑄨 𑄡𑄠𑄴𑅁 𑄃𑄬 𑄃𑄧𑄝𑄧𑄢𑄪𑄛𑄴 𑄊𑄧𑄘𑄧𑄚𑄠𑄴 𑄢𑄎 𑄥𑄧𑄟𑄬𑄖𑄴 𑄝𑄬𑄊𑄬 𑄡𑄧𑄇𑄬𑄴𑄚𑄴 𑄃𑄟𑄳𑄦𑄧𑄉𑄧𑄢𑄴 𑄃𑄪𑄉𑄪𑄢𑄬 𑄌𑄮𑄘𑄪, 𑄥𑄧𑄇𑄬𑄴𑄚𑄴 𑄇𑄧𑄝𑄨 𑄝𑄊𑄧𑄚𑄨 𑄘𑄳𑄠
𑄢𑄪𑄝𑄮𑄢𑄘𑄨, 𑄥𑄮𑄚 𑄃𑄧𑄣𑄧𑄁𑄇𑄢𑄴 𑄃 𑄥𑄎𑄧 𑄇𑄝𑄧𑄢𑄴 𑄃𑄪𑄢𑄨 𑄛𑄨𑄚𑄨 𑄣𑄪𑄋𑄨𑄣𑄮𑄉𑄰𑄱 𑄢𑄎𑄴𑄊𑄧𑄢𑄧𑄖𑄴𑅁 𑄥𑄚𑄴𑄖𑄳𑄢𑄨𑄢𑄬 𑄇𑄰𑄱 𑄖𑄬 𑄢𑄎𑄴𑄊𑄧𑄢𑄧𑄢𑄴 𑄞𑄨𑄘𑄨𑄢𑄬
𑄥𑄮𑄟𑄬𑄣𑄧𑄉𑄰𑄱𑅁 𑄃 𑄢𑄎𑄢𑄴 𑄟𑄪𑄎𑄪𑄋𑄬 𑄡𑄬𑄭 𑄢𑄎𑄢𑄬 𑄃𑄬𑄇𑄴 𑄥𑄣𑄟𑄴 𑄎𑄚𑄬𑄭 𑄇𑄧𑄣𑄧𑄉𑄰𑄱—𑄟𑄧𑄦𑄢𑄎𑄴, 𑄈𑄟𑄇𑄴𑄇𑄠𑄴 𑄖𑄭𑄪 𑄇𑄧𑄣𑄬 𑄟𑄭𑄪 𑄝𑄧𑄑𑄴𑄉𑄌𑄴𑄮 𑄇𑄝𑄨𑄚𑄬𑄭
𑄦𑄮𑄇𑄴, 𑄃𑄪𑄉𑄪𑄢𑄬𑄭 𑄦𑄮𑄇𑄴, 𑄥𑄧𑄢𑄬𑄭 𑄘𑄨 𑄛𑄢𑄨𑄟𑄴𑅁 𑄟𑄧𑄦𑄢𑄎𑄬 𑄇𑄧𑄣𑄧, 𑄎𑄬𑄌𑄬𑄴𑄖𑄴 𑄇𑄧𑄌𑄴 𑄖𑄭𑄪 𑄛𑄢𑄨𑄝𑄬? 𑄇𑄧𑄝𑄨 𑄇𑄧𑄣𑄧, 𑄟𑄧𑄦𑄢𑄎𑄴 𑄟𑄭𑄪 𑄇𑄧𑄙 𑄘𑄮𑄋𑄧𑄢𑄴
𑄟𑄭𑄪 𑄈𑄟𑄇𑄴𑄇𑄠𑄴 𑄛𑄢𑄨𑄟𑄴𑅁 𑄟𑄳𑄦𑄖𑄴𑄧𑄢𑄴 𑄃𑄬𑄇𑄴𑄇𑄚𑄴 𑄇𑄧𑄙 𑄃𑄊𑄬𑅁 𑄟𑄧𑄦𑄢𑄎𑄴, 𑄟𑄭𑄪 𑄝𑄧𑄑𑄴𑄉𑄌𑄴𑄮 𑄥𑄧𑄢𑄬𑄭 𑄘𑄨 𑄛𑄢𑄨𑄣𑄬 𑄟𑄭𑄪 𑄡𑄨𑄠𑄚𑄴 𑄌𑄁 𑄥𑄨𑄠𑄚𑄴
𑄟𑄧𑄢𑄬 𑄘𑄨𑄛𑄬𑄝𑄬𑅁 𑄟𑄧𑄦𑄢𑄎𑄬 𑄃𑄬 𑄝𑄨𑄛𑄧𑄘𑄧𑄢𑄴 𑄃𑄧𑄇𑄴𑄖𑄧𑄖𑄴 𑄞𑄢𑄨 𑄇𑄨𑄌𑄴𑄪 𑄚𑄧 𑄞𑄝𑄨 𑄇𑄧𑄣𑄧, 𑄦𑄧𑄠𑄴, 𑄖𑄭𑄪 𑄡𑄨𑄠𑄬𑄚𑄴 𑄌𑄌𑄴 𑄥𑄨𑄠𑄚𑄴 𑄛𑄬𑄝𑄬𑅁</p>

<p>𑄥𑄬𑄝𑄬𑄘𑄬𑄚𑄴 𑄇𑄧𑄝𑄨 𑄟𑄧𑄚𑄬 𑄟𑄧𑄚𑄬 𑄈𑄪𑄎𑄨 𑄦𑄰𑄱 𑄝𑄧𑄑𑄴𑄉𑄌𑄴𑄮 𑄉𑄮𑄢𑄖𑄴 𑄉𑄬𑄣𑄧𑅁 𑄝𑄧𑄑𑄴𑄉𑄌𑄴𑄮𑄢𑄬 𑄃𑄬𑄇𑄴 𑄥𑄣𑄟𑄴 𑄘𑄨 𑄦𑄖𑄴𑄖𑄚𑄴𑄘𑄰𑄱 𑄃𑄬𑄖𑄴𑄪𑄇𑄴 𑄒𑄬𑄣𑄨
𑄘𑄨𑄣𑄮𑅁 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄝𑄧𑄑𑄴𑄉𑄌𑄴𑄮 𑄥𑄨𑄋𑄧𑄢𑄴 𑄥𑄧𑄟𑄬𑄖𑄴 𑄃𑄪𑄉𑄪𑄢𑄨 𑄃𑄪𑄘𑄨 𑄃𑄉𑄏𑄧𑄢𑄴 𑄟𑄪𑄈𑄳𑄠 𑄃𑄪𑄘𑄨𑄣𑄮𑄉𑄰𑄱𑅁 𑄇𑄧𑄝𑄨 𑄌𑄮𑄊𑄮𑄛𑄚𑄨 𑄌𑄬𑄢𑄁 𑄌𑄬𑄢𑄁 𑄉𑄧𑄢𑄨
𑄦𑄖𑄴 𑄎𑄪𑄢𑄴 𑄉𑄧𑄢𑄨 𑄌𑄬𑄭 𑄢𑄧𑄣𑄧𑅁 𑄈𑄇𑄴𑄧𑄚𑄧𑄢𑄴 𑄝𑄧𑄑𑄴𑄉𑄌𑄴𑄮 𑄃𑄉𑄏𑄧𑄖𑄴 𑄟𑄬𑄣𑄬𑄭 𑄡𑄬𑄣𑄧𑄉𑄰𑄱𑅁</p>

<p>𑄃𑄬𑄭 𑄊𑄧𑄘𑄧𑄚𑄚𑄴 𑄘𑄬𑄭 𑄝𑄬𑄊𑄬 𑄃𑄢𑄧 𑄝𑄬𑄌𑄴 𑄃𑄟𑄳𑄦𑄧𑄇𑄴 𑄦𑄧𑄣𑄇𑄴𑅁 𑄖𑄢 𑄞𑄝𑄨𑄣𑄇𑄴, 𑄃𑄨𑄝𑄬 𑄈𑄟𑄇𑄴𑄇𑄠𑄴 𑄘𑄬𑄝𑄧𑄟𑄨𑄣𑄬𑅁 𑄢𑄎𑄠𑄴 𑄃𑄟𑄳𑄦𑄧𑄇𑄴 𑄦𑄰𑄱
𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄟𑄘𑄪𑄋𑄨, 𑄖𑄭𑄪 𑄇𑄧𑄚𑄴𑄚? 𑄇𑄪𑄖𑄴𑄪𑄚𑄴 𑄃𑄬𑄌𑄴𑄮𑄌𑄴? 𑄇𑄪𑄙𑄪 𑄖𑄧𑄢𑄴 𑄊𑄧𑄢𑄴? 𑄇𑄧𑄝𑄨 𑄖𑄢𑄬 𑄌𑄨𑄚𑄴 𑄘𑄨𑄣𑄮𑅁 𑄥𑄬 𑄎𑄬𑄢𑄬 𑄇𑄧𑄣𑄧,
𑄟𑄧𑄦𑄢𑄎𑄴, 𑄃𑄬𑄝𑄢𑄧𑄖𑄴 𑄖𑄧 𑄇𑄟𑄚𑄴 𑄛𑄣𑄬𑄭 𑄛𑄢𑄧𑄌𑄴𑅁 𑄢𑄎 𑄍𑄧𑄖𑄴𑄜𑄧𑄖𑄳𑄠 𑄦𑄰𑄱 𑄇𑄧𑄣𑄧, 𑄟𑄘𑄪𑄋𑄨, 𑄟𑄧𑄖𑄴𑄪𑄚𑄴 𑄖𑄭𑄪 𑄇𑄨 𑄌𑄌𑄴 𑄟𑄊𑄨 𑄛𑄢𑄧𑄌𑄴𑅁
𑄇𑄧𑄝𑄨 𑄖 𑄟𑄠𑄴 𑄇𑄧𑄠𑄴𑄠𑄬𑄘𑄬 𑄙𑄧𑄉𑄬 𑄙𑄧𑄉𑄬 𑄇𑄧𑄣𑄧, 𑄟𑄭𑄪 𑄌𑄁 𑄡𑄪𑄝𑄧𑄢𑄎𑄧𑄢𑄴 𑄥𑄧𑄟𑄢𑄬 𑄟𑄧𑄢𑄴 𑄟𑄬𑄣 𑄦𑄮𑄇𑄴𑅁 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄟𑄧𑄦𑄢𑄎𑄬 𑄌𑄪𑄛𑄴
𑄦𑄧𑄣𑄧𑅁 𑄇𑄨 𑄇𑄧𑄝𑄧, 𑄖𑄬 𑄞𑄝𑄨 𑄚𑄧 𑄛𑄢𑄴𑅁 𑄃𑄬𑄚𑄴 𑄥𑄧𑄟𑄧𑄠𑄴 𑄡𑄪𑄝𑄧𑄢𑄎𑄴 𑄛𑄨𑄏𑄬𑄖𑄴𑄪𑄚𑄴 𑄟𑄪𑄎𑄪𑄋𑄬 𑄇𑄧𑄣𑄧𑄉𑄨—𑄟𑄧𑄦𑄢𑄎𑄬 𑄢𑄎𑄨 𑄦𑄧𑄣𑄬 𑄟𑄭𑄪 𑄇𑄧𑄝𑄨𑄢𑄬
𑄎𑄨𑄁𑄇𑄚𑄨 𑄥𑄧𑄟𑄢𑄴 𑄝𑄚𑄬𑄭 𑄛𑄢𑄧𑄁𑅁</p>

<p>𑄟𑄧𑄦𑄢𑄎𑄬 𑄌𑄠𑄴𑄘𑄬 𑄡𑄪𑄝𑄧𑄢𑄎𑄬-𑄃𑄮 𑄡𑄧𑄇𑄬𑄴𑄚𑄴 𑄢𑄎𑄨, 𑄥𑄣𑄬𑄚𑄴 𑄟𑄧𑄢𑄴 𑄃𑄪𑄉𑄪𑄙𑄮 𑄖𑄪𑄣𑄨 𑄣𑄞𑄴 𑄇𑄨? 𑄃 𑄥𑄚𑄬 𑄥𑄨𑄈𑄳𑄠𑄠𑄴 𑄟𑄨𑄣𑄬𑄝𑄮
𑄖𑄧𑄎𑄨𑄟𑄴𑄛𑄪𑄢𑄮𑅁 𑄡𑄪𑄝𑄧𑄢𑄎𑄴𑄮𑄠𑄴 𑄥𑄎𑄨𑄝𑄮𑅁 𑄥𑄬𑄝𑄬𑄘𑄬𑄚𑄴 𑄟𑄧𑄦𑄢𑄎𑄬-𑄃𑄮 𑄢𑄎𑄨 𑄦𑄧𑄣𑄧𑅁 𑄖𑄬 𑄟𑄙 𑄖𑄨𑄊𑄪𑄖𑄴 𑄖𑄨𑄊𑄪𑄖𑄴 𑄉𑄧𑄢𑄨 𑄇𑄧𑄣𑄧, 𑄟𑄧𑄢𑄴 𑄇𑄧𑄚𑄧 𑄟𑄚
𑄚𑄬𑄭𑅁 𑄟𑄬𑄣 𑄦𑄧𑄝𑄧𑅁 𑄥𑄬𑄝𑄬𑄘𑄬𑄚𑄴 𑄟𑄧𑄦𑄢𑄎 𑄥𑄨𑄝𑄬𑄦𑄨𑄉𑄪𑄚𑄮𑄢𑄬 𑄝𑄪𑄌𑄳𑄠𑄢𑄬 𑄃𑄧𑄖𑄴𑄗𑄖𑄴 𑄇𑄧𑄝𑄨 𑄝𑄛𑄴𑄮𑄢𑄬 𑄓𑄉𑄬𑄭 𑄃𑄚𑄬𑄝𑄢𑄴 𑄇𑄧𑄣𑄧𑅁 𑄢𑄎𑄢𑄴 𑄦𑄪𑄉𑄪𑄟𑄬
𑄝𑄪𑄌𑄳𑄠 𑄃𑄬𑄣𑄧𑅁 𑄥𑄬 𑄣𑄧𑄉𑄬 𑄝𑄪𑄢𑄨 𑄃 𑄙𑄧𑄝𑄨 𑄃𑄬𑄣𑄧𑅁 𑄉𑄧𑄟𑄴 𑄈𑄬𑄚𑄴 𑄣𑄧𑄇𑄴𑄈𑄧𑄚𑄴 𑄌𑄬𑄭 𑄔𑄪𑄣𑄬 𑄓𑄧𑄉𑄧𑄢𑄬 𑄡𑄪𑄝𑄧𑄢𑄎𑄧𑄢𑄴 𑄥𑄧𑄟𑄢𑄬 𑄇𑄧𑄝𑄨𑄢𑄴 𑄟𑄬𑄣
𑄦𑄧𑄣𑄧𑅁</p>

<p>𑄇𑄧𑄝𑄨𑄣𑄰𑄱 𑄡𑄪𑄝𑄧𑄢𑄎𑄧𑄢𑄴 𑄟𑄬𑄣 𑄦𑄧𑄚𑄠𑄴 𑄇𑄧𑄝𑄨 𑄘𑄧 𑄃𑄧𑄟𑄧𑄉𑄭𑄧𑄖𑄳𑄠𑄧 𑄈𑄪𑄎𑄨𑅁 𑄖𑄬 𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄮 𑄃𑄬𑄝𑄢𑄧𑄖𑄴𑄪𑄚𑄴 𑄙𑄧𑄢𑄨 𑄖𑄢𑄴 𑄘𑄪𑄊𑄮 𑄥𑄘
𑄥𑄬𑄌𑄴𑅁 𑄥𑄧𑄢𑄴𑄉𑄧𑄖𑄴 𑄡𑄬𑄠𑄬 𑄖 𑄟𑄢𑄬 𑄖𑄬 𑄟𑄧𑄚𑄬 𑄟𑄧𑄚𑄬 𑄞𑄧𑄎𑄧𑄟𑄚𑄴 𑄎𑄚𑄬𑄣𑄧𑅁 𑄖𑄖𑄳𑄠𑄠𑄴 𑄃𑄬 𑄢𑄎𑄴𑄥𑄪𑄈𑄴𑅁 𑄟𑄳𑄦𑄖𑄴𑄧𑄢𑄴 𑄖𑄬 𑄃𑄨𑄠𑄚𑄴 𑄈𑄧𑄝𑄧𑄢𑄴 𑄚𑄧
𑄛𑄠𑄴 𑄖 𑄇𑄧𑄝𑄣𑄧𑄖𑄴 𑄃𑄢𑄧 𑄃𑄉𑄖𑄳𑄠 𑄘𑄪𑄈𑄴 𑄃𑄊𑄬𑅁</p>

<p>𑄞𑄣𑄧𑄇𑄴𑄘𑄨𑄚𑄴 𑄙𑄧𑄢𑄨 𑄢𑄎𑄴𑄊𑄧𑄢𑄧𑄖𑄴 𑄗𑄇𑄬𑄴 𑄗𑄇𑄬𑄴 𑄃𑄬𑄇𑄴𑄘𑄨𑄚𑄴 𑄇𑄧𑄝𑄨𑄢𑄴 𑄖 𑄝𑄝𑄧𑄢𑄬 𑄦𑄨𑄘𑄮𑄖𑄴 𑄃𑄪𑄘𑄨𑄣𑄮𑅁 𑄖𑄬 𑄞𑄝𑄨𑄣𑄮 𑄖𑄢𑄬 𑄚𑄧 𑄘𑄬𑄭 𑄖 𑄝𑄝𑄬
𑄦𑄧𑄣𑄬 𑄍𑄧𑄖𑄴𑄜𑄧𑄘𑄢𑄴𑅁 𑄥𑄨𑄠𑄬𑄚𑄬 𑄖𑄬 𑄃𑄬𑄇𑄴𑄘𑄨𑄚𑄴 𑄢𑄎𑄴𑄇𑄪𑄟𑄢𑄧𑄢𑄬 𑄇𑄧𑄣𑄧, 𑄇𑄪𑄟𑄮𑄢𑄴, 𑄞𑄣𑄧𑄇𑄴𑄘𑄨𑄚𑄴 𑄦𑄧𑄣𑄧 𑄝𑄝𑄢𑄬 𑄚𑄧 𑄘𑄬𑄊𑄧𑄋𑄧𑄢𑄴𑅁 𑄟𑄧𑄚𑄬 𑄟𑄧𑄚𑄬
𑄞𑄢𑄨 𑄝𑄝𑄢𑄬 𑄌𑄨𑄖𑄴 𑄛𑄪𑄢𑄬𑄢𑄴𑅁 𑄡𑄬𑄭 𑄚, 𑄃𑄬𑄇𑄴𑄘𑄨𑄚𑄴 𑄝𑄝𑄘𑄉𑄨𑄢𑄬 𑄢𑄨𑄚𑄨 𑄌𑄬𑄭𑄠𑄰𑄱𑅁 𑄢𑄎𑄴𑄇𑄪𑄟𑄢𑄬 𑄇𑄧𑄣𑄧, 𑄦𑄧𑄠𑄴 𑄘𑄧, 𑄞𑄣𑄧𑄇𑄴𑄘𑄨𑄚𑄴 𑄦𑄧𑄣𑄧𑄉𑄨𑅁
𑄖𑄧 𑄝𑄝𑄬 𑄦𑄧𑄣𑄬 𑄖𑄧𑄖𑄳𑄠𑄠𑄴 𑄍𑄧𑄖𑄴𑄜𑄧𑄖𑄳𑄠 𑄦𑄰𑄱𑄠𑄬𑅁 𑄟𑄳𑄦𑄖𑄴𑄧𑄢𑄴 𑄟𑄭𑄪 𑄘𑄧 𑄖𑄋𑄧𑄖𑄴𑄪𑄚𑄴 𑄚𑄧𑄠𑄴𑅁 𑄝𑄬𑄉𑄨𑄘𑄮 𑄇𑄟𑄴 𑄛𑄧𑄢𑄨 𑄃𑄊𑄬𑅁 𑄥𑄨𑄠𑄬𑄚𑄬 𑄇𑄧𑄋𑄧𑄖𑄬𑄴 𑄖𑄭𑄪
𑄃𑄬𑄇𑄴𑄝𑄢𑄴 𑄡𑅁 𑄇𑄧𑄠𑄬𑄇𑄴𑄘𑄨𑄚𑄴 𑄗𑄬𑄭 𑄜𑄨𑄢𑄨 𑄃𑄬𑄌𑄴𑄌𑄰𑄱𑅁</p>

<p>𑄇𑄧𑄝𑄨 𑄝𑄬𑄢𑄚𑄧𑄖𑄴 𑄡𑄬𑄝𑄖𑄳𑄠𑄠𑄴 𑄢𑄎𑄴𑄇𑄪𑄟𑄢𑄧𑄢𑄬 𑄞𑄢𑄨 𑄉𑄧𑄢𑄨 𑄇𑄪𑄎𑄮𑄣𑄨 𑄉𑄧𑄢𑄨𑄣𑄮𑅁 𑄟𑄳𑄦𑄖𑄴𑄧𑄢𑄴 𑄇𑄟𑄧𑄖𑄳𑄠𑄠𑄴 𑄢𑄎𑄴𑄇𑄪𑄟𑄢𑄬 𑄢𑄎𑄨 𑄚𑄧 𑄦𑄧𑄣𑄧𑅁
𑄥𑄨𑄠𑄬𑄚𑄬 𑄇𑄧𑄝𑄨 𑄇𑄧𑄠𑄬𑄇𑄴𑄎𑄧𑄚𑄴 𑄥𑄚𑄴𑄖𑄳𑄢𑄨 𑄥𑄧𑄟𑄢𑄬 𑄚𑄨𑄚𑄬𑄭 𑄊𑄮𑄢𑄢𑄴 𑄢𑄧𑄗𑄧𑄖𑄴 𑄌𑄧𑄢𑄨 𑄖 𑄝𑄝𑄧𑄢𑄴 𑄊𑄧𑄢𑄧𑄖𑄴 𑄉𑄬𑄣𑄧𑅁</p>

<p>𑄇𑄧𑄝𑄨𑄢𑄬 𑄃𑄝𑄙 𑄉𑄧𑄢𑄨 𑄘𑄬𑄊𑄨𑄚𑄬𑄭 𑄝𑄪𑄌𑄳𑄠 𑄃𑄧𑄟𑄧𑄉𑄭𑄧𑄖𑄳𑄠𑄧 𑄈𑄪𑄎𑄨 𑄦𑄧𑄣𑄧𑅁 𑄖𑄬 𑄖 𑄏𑄨𑄝𑄮𑄢𑄬 𑄃𑄎 𑄉𑄧𑄢𑄨 𑄙𑄧𑄢𑄨𑄣𑄮𑄉𑄨𑅁 𑄇𑄧𑄝𑄨 𑄢𑄎𑄴𑄊𑄧𑄢𑄧𑄖𑄴𑄪𑄚𑄴
𑄖 𑄝𑄛𑄴, 𑄖 𑄥𑄘𑄋 𑄟 𑄃 𑄙𑄧𑄝𑄨𑄖𑄳𑄠𑄠𑄴 𑄇𑄝𑄧𑄢𑄴 𑄌𑄪𑄝𑄮𑄢𑄴 𑄃 𑄚𑄚𑄚𑄴 𑄈𑄬𑄝𑄢𑄴 𑄘𑄧𑄢𑄧𑄛𑄴 𑄚𑄨 𑄘𑄳𑄠𑅁 𑄥𑄨𑄠𑄬𑄚𑄨 𑄛𑄬𑄭 𑄖𑄢 𑄛𑄧𑄖𑄴𑄨𑄎𑄧𑄚𑄬
𑄃𑄧𑄟𑄧𑄇𑄧𑄘𑄧 𑄈𑄪𑄎𑄨 𑄦𑄧𑄣𑄇𑄴𑅁</p>

<p>𑄝𑄪𑄢𑄨 𑄟𑄳𑄦𑄖𑄴𑄧𑄢𑄴 𑄃𑄪𑄉𑄪𑄢𑄬 𑄃𑄪𑄉𑄪𑄢𑄬 𑄈𑄪𑄎𑄨𑄢𑄴 𑄞𑄝𑄴 𑄘𑄬𑄊𑄬𑄭𑄣𑄬-𑄃𑄮 𑄞𑄨𑄘𑄨𑄢𑄬 𑄞𑄨𑄘𑄨𑄢𑄬 𑄖𑄢𑄴 𑄇𑄪𑄖𑄳𑄠𑄢𑄨 𑄞𑄪𑄘𑄨𑄝𑄮 𑄘𑄋𑄧𑄢𑄧𑄖𑄴𑄪𑄚𑄴 𑄘𑄋𑄧𑄢𑄴 𑄦𑄧𑄘𑄬
𑄦𑄧𑄘𑄬 𑄜𑄘𑄨 𑄡𑄁 𑄡𑄁𑅁 𑄇𑄧𑄝𑄨𑄢𑄴 𑄃𑄬 𑄃𑄧𑄖𑄣𑄨𑄠𑄬 𑄥𑄪𑄈𑄴 𑄘𑄬𑄭 𑄖𑄬 𑄟𑄪𑄢𑄬 𑄟𑄪𑄢𑄬 𑄘𑄖𑄴 𑄇𑄨𑄟𑄨𑄢𑄨 𑄈𑄠𑄴𑅁 𑄖𑄬 𑄟𑄧𑄚𑄬 𑄟𑄧𑄚𑄬 𑄥𑄧𑄣𑄴𑄣 𑄉𑄧𑄢𑄬 𑄇𑄨𑄋𑄨𑄢𑄨
𑄇𑄧𑄝𑄨𑄢𑄬 𑄃𑄢𑄧 𑄃𑄧𑄚𑄧𑄖𑄨𑄖𑄳𑄠𑄖𑄴 𑄜𑄬𑄣 𑄡𑄠𑄴𑅁 𑄃𑄧𑄚𑄴𑄥𑄪𑄢𑄴 𑄞𑄝𑄧𑄘𑄬 𑄞𑄝𑄧𑄘𑄬 𑄖𑄬 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄎𑄮𑄢𑄬𑄣𑄧𑅁 𑄃 𑄥𑄨𑄠𑄚𑄴 𑄖 𑄏𑄨 𑄙𑄧𑄝𑄨𑄢𑄬
𑄇𑄚𑄬 𑄇𑄚𑄬 𑄥𑄪𑄚𑄬𑄣𑄧𑅁 </p>

<p>𑄃𑄬𑄇𑄴𑄘𑄨𑄚𑄴 𑄘𑄨𑄝𑄪𑄌𑄳𑄠 𑄟𑄙𑄚𑄴𑅁 𑄇𑄧𑄝𑄨𑄣𑄰𑄱 𑄥𑄨𑄋𑄮𑄝𑄖𑄴 𑄝𑄰𑄱 𑄃𑄊𑄧𑄚𑄴𑅁 𑄝𑄪𑄢𑄨 𑄛𑄨𑄎𑄧𑄢𑄧𑄖𑄴 𑄇𑄟𑄴 𑄉𑄧𑄢𑄬𑄢𑄴𑅁 𑄝𑄪𑄌𑄳𑄠 𑄃𑄬𑄇𑄴𑄇𑄚𑄴 𑄇𑄟𑄬
𑄊𑄧𑄢𑄧𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄳𑄠𑅁 𑄥𑄚𑄴𑄖𑄳𑄢𑄨𑄉𑄪𑄚𑄬 𑄇𑄠𑄴𑄇𑄪𑄢𑄬 𑄇𑄪𑄙𑄪 𑄞𑄧𑄋𑄧𑄘𑄧𑄚𑄴𑄘𑄰𑄱𑅁 𑄃𑄬𑄟𑄬𑄚𑄴 𑄥𑄧𑄟𑄧𑄠𑄴 𑄙𑄧𑄝𑄨 𑄇𑄧𑄝𑄨𑄢𑄬 𑄇𑄧𑄣𑄧, 𑄇𑄧𑄝𑄨 𑄝𑄬𑄭, 𑄖𑄧 𑄢𑄪𑄝𑄮𑄢𑄘𑄨
𑄃 𑄥𑄮𑄚𑄢𑄴 𑄃𑄧𑄣𑄧𑄁𑄇𑄢𑄚𑄨𑄣𑄰𑄱 𑄖𑄧𑄢𑄬 𑄞𑄢𑄨 𑄥𑄎𑄬𑅁 𑄃𑄨𑄠𑄬𑄚𑄨 𑄟𑄧𑄢𑄬 𑄃𑄬𑄇𑄴𑄝𑄢𑄴 𑄛𑄨𑄚𑄨 𑄌𑄬𑄝𑄢𑄴 𑄘𑄬𑄚𑅁 𑄟𑄧𑄢𑄬 𑄇𑄬𑄚𑄴𑄏𑄚𑄴 𑄥𑄎𑄬 𑄌𑄬𑄘𑄪𑄁 𑄟𑄣𑄬𑅁
𑄇𑄧𑄝𑄨 𑄃𑄪𑄎𑄪 𑄟𑄧𑄚𑄬 𑄖𑄢𑄴 𑄝𑄬𑄇𑄴 𑄢𑄪𑄝𑄮𑄢𑄘𑄨 𑄃 𑄥𑄮𑄚𑄢𑄴 𑄃𑄧𑄣𑄧𑄁𑄇𑄢𑄚𑄨 𑄙𑄧𑄝𑄨𑄢𑄬 𑄃𑄬𑄇𑄴𑄇𑄚𑄴 𑄃𑄬𑄇𑄴𑄇𑄚𑄴 𑄉𑄧𑄢𑄨 𑄇𑄬𑄠𑄬𑄖𑄴𑄪𑄚𑄴 𑄈𑄪𑄣𑄨 𑄈𑄪𑄣𑄨 𑄘𑄨𑄣𑄮𑅁
𑄙𑄧𑄝𑄨 𑄃𑄪𑄌𑄴𑄍𑄮 𑄛𑄪𑄌𑄴𑄍𑄰𑄱 𑄃𑄬𑄇𑄴𑄇𑄚𑄴 𑄃𑄬𑄇𑄴𑄇𑄚𑄴 𑄛𑄨𑄚 𑄙𑄧𑄢𑄨𑄣𑄮𑅁 𑄝𑄬𑄇𑄴𑄇𑄚𑄨 𑄛𑄨𑄚𑄨 𑄜𑄪𑄢𑄬𑄭 𑄙𑄧𑄝𑄨 𑄇𑄧𑄣𑄧, 𑄟𑄧𑄢𑄬-𑄃𑄮 𑄘𑄧 𑄇𑄧𑄟𑄴 𑄚𑄧 𑄥𑄎𑄬𑅁 𑄇𑄨
𑄇𑄧𑄌𑄴 𑄝𑄬𑄭? 𑄇𑄧𑄝𑄨 𑄇𑄧𑄣𑄧, 𑄦𑄧𑄠𑄴 𑄦𑄧𑄠𑄴, 𑄃𑄨𑄠𑄬𑄚𑄨 𑄛𑄨𑄚𑄳𑄠 𑄘𑄬𑄣𑄬 𑄢𑄎𑄴𑄇𑄪𑄟𑄢𑄬 𑄖𑄧𑄢𑄬-𑄃𑄮 𑄟𑄭𑄪 𑄞𑄨𑄣𑄨 𑄞𑄪𑄣𑄴 𑄉𑄧𑄢𑄨𑄝𑄮𑅁 𑄇𑄧𑄝𑄨 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭
𑄙𑄧𑄝𑄨 𑄈𑄨 𑄈𑄨 𑄉𑄧𑄢𑄨 𑄦𑄎𑄨 𑄃𑄪𑄘𑄨𑄣𑄮𑅁</p>

<p>𑄇𑄧𑄝𑄨 𑄘𑄧 𑄥𑄧𑄢𑄧𑄣𑄴 𑄟𑄧𑄚𑄬 𑄌𑄧𑄣𑄨 𑄌𑄧𑄣𑄨 𑄃𑄬𑄇𑄧𑄙𑄚𑄨 𑄇𑄰𑄱𑄠𑄬𑅁 𑄙𑄧𑄝𑄨 𑄥𑄨𑄠𑄚𑄴𑄘𑄰𑄱 𑄃𑄬𑄇𑄴𑄇𑄚𑄴 𑄇𑄪𑄝𑄪𑄘𑄴𑄙𑄨 𑄈𑄬𑄣𑄨𑄣𑄮𑅁 𑄖𑄬 𑄇𑄧𑄝𑄨 𑄚𑄧 𑄘𑄬𑄊𑄬 𑄛𑄢
𑄉𑄧𑄢𑄨 𑄦𑄘𑄧𑄢𑄴 𑄥𑄮𑄚𑄢𑄴 𑄃𑄚𑄴𑄙𑄨𑄇𑄴𑄮 𑄈𑄪𑄣𑄨𑄚𑄬𑄭 𑄇𑄚 𑄥𑄬𑄢𑄬𑄘𑄨 𑄜𑄪𑄇𑄴 𑄉𑄧𑄢𑄨 𑄦𑄟𑄧𑄖𑄴𑄧𑄣𑄬 𑄜𑄬𑄣𑄬𑄭 𑄘𑄨𑄣𑄮𑅁 𑄃 𑄖𑄧𑄢𑄖𑄋𑄧𑄢𑄨 𑄇𑄰𑄱 𑄃𑄪𑄘𑄨𑄣𑄮—𑄝𑄬𑄭, 𑄝𑄬𑄭,
𑄦𑄘𑄧 𑄥𑄮𑄚 𑄃𑄚𑄴𑄙𑄨𑄇𑄴𑄮 𑄘𑄬𑄭 𑄟𑄘𑄨𑄖𑄴 𑄛𑄧𑄢𑄨𑄣𑄮𑄉𑄰𑄱𑄘𑄬! 𑄇𑄧𑄝𑄨 𑄢𑄨𑄚𑄨 𑄌𑄠𑄴𑄘𑄬 𑄦𑄧𑄠𑄴, 𑄃𑄚𑄴𑄙𑄨𑄇𑄴𑄮 𑄦𑄟𑄧𑄖𑄴𑄧𑄣𑄬 𑄛𑄧𑄎𑄳𑄠𑄉𑄰𑄱𑅁 𑄖𑄬 𑄇𑄧𑄣𑄧, 𑄙𑄧𑄝𑄨,
𑄃𑄚𑄴𑄙𑄨𑄇𑄴𑄮 𑄛𑄬𑄘𑄬𑄭 𑄃𑄚𑄨 𑄘𑄬𑄉𑄰𑄱𑅁 𑄙𑄧𑄝𑄨 𑄚𑄮𑄚𑄬𑄠𑄬 𑄉𑄧𑄢𑄨 𑄇𑄧𑄣𑄧, 𑄝𑄬𑄭, 𑄖𑄭𑄪 𑄛𑄬𑄘𑄬𑄭 𑄃𑄚𑄴𑄘𑄰𑄱 𑄚, 𑄢𑄪𑄝𑄮𑄢𑄘𑄨 𑄛𑄨𑄚𑄳𑄠 𑄉𑄧𑄢𑄨 𑄟𑄭𑄪 𑄟𑄘𑄨𑄖𑄴 𑄚𑄧
𑄣𑄟𑄨𑄟𑄴𑄝𑄰𑄱𑅁 𑄇𑄧𑄝𑄨 𑄃 𑄇𑄧𑄚𑄧 𑄃𑄪𑄎𑄮𑄢𑄴 𑄃𑄛𑄧𑄖𑄴𑄨 𑄚𑄧 𑄉𑄧𑄢𑄨 𑄃𑄚𑄴𑄙𑄨𑄇𑄴𑄮 𑄛𑄬𑄘𑄬𑄭 𑄃𑄚𑄨𑄝𑄖𑄳𑄠𑄠𑄴 𑄟𑄘𑄨𑄖𑄴 𑄣𑄟𑄨𑄣𑄮𑄉𑄰𑄱𑅁 𑄃𑄬𑄚𑄴 𑄥𑄧𑄟𑄧𑄠𑄴 𑄙𑄧𑄝𑄨 𑄇𑄨
𑄉𑄧𑄢𑄨𑄣𑄮, 𑄈𑄨𑄎𑄬𑄌𑄳𑄠 𑄉𑄧𑄢𑄨 𑄛𑄨𑄎𑄮𑄢𑄧𑄖𑄴 𑄡𑄬𑄭 𑄝𑄧𑄝𑄧𑄇𑄴 𑄝𑄧𑄝𑄧𑄇𑄴 𑄃𑄪𑄘𑄮𑄢𑄖𑄬𑄴 𑄃𑄬𑄇𑄴𑄮 𑄉𑄧𑄢𑄧𑄟𑄴 𑄛𑄚𑄨 𑄛𑄨𑄣𑄬 𑄦𑄟𑄧𑄖𑄴𑄧𑄣𑄬 𑄇𑄧𑄝𑄨𑄢𑄬 𑄖𑄉𑄨 𑄞𑄧𑄢𑄖𑄴 𑄉𑄧𑄢𑄨
𑄙𑄣𑄨 𑄘𑄨𑄣𑄮𑄉𑄨𑅁 𑄉𑄧𑄢𑄧𑄟𑄴 𑄛𑄚𑄨 𑄇𑄬𑄠𑄬𑄖𑄴 𑄛𑄧𑄢𑄨 𑄇𑄧𑄝𑄨 𑄇𑄨𑄎𑄬𑄇𑄴 𑄇𑄢𑄨 𑄃𑄪𑄘𑄨𑄣𑄮𑅁 𑄖𑄬 𑄌𑄮𑄚𑄴𑄘𑄪𑄣𑄴 𑄦𑄰𑄱 𑄟𑄘𑄨𑄖𑄴 𑄉𑄮𑄌𑄴𑄌𑄬𑄭 𑄛𑄧𑄣𑄧𑅁 𑄇𑄨𑄎𑄬𑄇𑄴 𑄥𑄪𑄚𑄨𑄚𑄬𑄭
𑄝𑄪𑄢𑄨 𑄛𑄨𑄎𑄮𑄢𑄧𑄖𑄴𑄪𑄚𑄴 𑄙𑄝 𑄃𑄬𑄭 𑄢𑄨𑄚𑄨 𑄌𑄬𑄣𑄧𑄉𑄨𑅁 𑄇𑄧𑄝𑄨𑄢𑄴 𑄃𑄧𑄝𑄧𑄌𑄴𑄗 𑄘𑄬𑄭 𑄖𑄢𑄴 𑄃𑄨𑄏𑄬 𑄃𑄨𑄏𑄬 𑄦𑄧𑄣𑄧𑅁 𑄇𑄧𑄝𑄨 𑄟𑄧𑄢𑄨 𑄉𑄬𑄣𑄬 𑄃𑄬𑄇𑄴𑄇𑄚𑄴 𑄃𑄧𑄚𑄧𑄖𑄨𑄖𑄳𑄠
𑄦𑄧𑄝𑄧𑅁 𑄎𑄣𑄬𑄣𑄬 𑄥𑄚𑄴𑄖𑄳𑄢𑄨𑄉𑄪𑄚𑄬 𑄘𑄬𑄝𑄇𑄴𑄨𑅁 𑄉𑄢𑄬𑄣𑄬-𑄃𑄮 𑄌𑄨𑄚𑄴𑄮 𑄗𑄬𑄝𑄧𑅁 𑄎𑄬𑄢𑄬𑄘𑄨 𑄢𑄎𑄴𑄇𑄪𑄟𑄢𑄧𑄢𑄴 𑄥𑄧𑄚𑄴𑄘𑄬𑄦𑄧 𑄦𑄧𑄣𑄬 𑄦𑄧𑄣𑄬𑄞𑄧 𑄉𑄮𑄢𑄴𑄝𑄮 𑄇𑄪𑄢𑄨
𑄌𑄬𑄝𑄧𑄉𑄨𑅁 𑄥𑄨𑄠𑄬𑄚𑄬 𑄖𑄬 𑄇𑄧𑄝𑄨𑄢𑄬 𑄇𑄧𑄣𑄧, 𑄃𑄬 𑄟𑄧𑄉𑄧𑄙𑄨𑄢𑄬 𑄛𑄬𑄇𑄴 𑄝𑄚𑄬𑄭 𑄗𑄧𑄝𑄧𑄁𑄉𑄬𑅁 𑄖𑄬 𑄈𑄨𑄎𑄨𑄌𑄳𑄠 𑄉𑄧𑄢𑄨 𑄜𑄪𑄢𑄴𑄝𑄢𑄬𑄁 𑄈𑄪𑄣𑄨𑄚𑄬𑄭 𑄃𑄬𑄇𑄴𑄮 𑄖𑄝𑄨𑄖𑄴
𑄃𑄚𑄨𑄣𑄮𑄉𑄰𑄱𑅁 𑄃 𑄥𑄨𑄝𑄬 𑄟𑄧𑄢𑄧𑄁 𑄟𑄧𑄢𑄧𑄁 𑄇𑄧𑄝𑄨 𑄉𑄧𑄖𑄴𑄧𑄚𑄖𑄴 𑄛𑄨𑄚𑄬𑄭 𑄘𑄨𑄣𑄮𑄉𑄰𑄱𑅁 𑄖𑄝𑄨𑄖𑄴𑄮 𑄘𑄬𑄚𑄢𑄴 𑄥𑄧𑄟𑄢𑄬 𑄥𑄧𑄟𑄢𑄬 𑄇𑄧𑄝𑄨 𑄘𑄮𑄣𑄴 𑄃𑄬𑄇𑄴𑄮 𑄦𑄧𑄣𑄮𑄖𑄳𑄠 𑄛𑄬𑄇𑄴
𑄦𑄧𑄣𑄧𑅁 𑄝𑄪𑄢𑄨 𑄛𑄬𑄇𑄴𑄮𑄢𑄬 𑄃𑄬𑄇𑄴𑄮 𑄛𑄨𑄚𑄴𑄎𑄪𑄢𑄮𑄖𑄴 𑄞𑄮𑄢𑄬𑄭 𑄗𑄧𑄣𑄧𑅁</p>

<p>𑄃𑄬𑄝𑄢𑄧𑄖𑄴 𑄝𑄪𑄢𑄨 𑄃 𑄙𑄧𑄝𑄨 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨𑅁 𑄝𑄪𑄢𑄨 𑄇𑄧𑄣𑄧, 𑄃𑄨𑄇𑄴𑄨𑄚𑄬𑄭 𑄖𑄭𑄪 𑄝𑄪𑄌𑄳𑄠 𑄜𑄨𑄢𑄨𑄝𑄬𑄢𑄴 𑄃𑄇𑄬𑄴 𑄢𑄎𑄴𑄊𑄧𑄢𑄧𑄖𑄴 𑄡𑄉𑄰𑄱𑅁 𑄖𑄧 𑄇𑄬𑄠𑄬
𑄢𑄧𑄋𑄚𑄧𑄢𑄴 𑄛𑄰𑄱𑄘𑄬𑄚𑄬 𑄢𑄎𑄴𑄇𑄪𑄟𑄢𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄬 𑄖𑄭𑄪 𑄇𑄧𑄝𑄬—𑄊𑄧𑄢𑄧𑄖𑄴 𑄡𑄬𑄭 𑄢𑄚𑄳𑄦 𑄝𑄢 𑄃 𑄊𑄧𑄢𑄧 𑄇𑄟𑄴 𑄉𑄧𑄢𑄚𑄠𑄴 𑄇𑄬𑄠𑄬 𑄢𑄧𑄋𑄚𑄴 𑄇𑄣
𑄦𑄧𑄠𑄴𑄠𑄬𑅁 𑄇𑄧𑄠𑄬𑄇𑄴𑄘𑄨𑄚𑄬 𑄃𑄉𑄧 𑄢𑄧𑄋𑄚𑄴 𑄜𑄨𑄢𑄨 𑄃𑄬𑄝𑄧𑅁</p>

<p>𑄖𑄢 𑄇𑄧𑄙𑄚𑄨 𑄜𑄪𑄢𑄮𑄁 𑄚𑄧 𑄜𑄪𑄢𑄮𑄁 𑄥𑄚𑄴𑄖𑄳𑄢𑄨𑄉𑄪𑄚𑄴 𑄞𑄧𑄋𑄨𑄞𑄋𑄨 𑄜𑄨𑄢𑄨 𑄃𑄬𑄣𑄇𑄴𑄇𑄰𑄱𑅁 𑄙𑄧𑄝𑄨 𑄇𑄧𑄝𑄨𑄢𑄴 𑄥𑄚𑄳𑄠 𑄢𑄧 𑄟𑄬𑄣𑄨 𑄇𑄧𑄣𑄧,
𑄥𑄚𑄴𑄖𑄳𑄢𑄨𑄉𑄪𑄚𑄴, 𑄃𑄨𑄇𑄴𑄨𑄚𑄬 𑄢𑄎𑄴𑄊𑄧𑄢𑄧𑄖𑄴 𑄜𑄨𑄢𑄨 𑄡𑄬𑄝𑄧𑄁𑄉𑄰𑄱𑅁 𑄥𑄚𑄴𑄖𑄳𑄢𑄨𑄉𑄪𑄚𑄴 𑄦𑄧𑄎𑄚𑄨 𑄟𑄧𑄎𑄨𑄟𑄴 𑄊𑄮𑄢 𑄢𑄧𑄗𑄴𑄖𑄚𑄴 𑄛𑄘𑄬𑄣𑄇𑄴𑄨𑅁 𑄙𑄧𑄝𑄨 𑄇𑄧𑄝𑄨𑄢𑄴 𑄥𑄚𑄳𑄠
𑄉𑄧𑄢𑄨 𑄣𑄪𑄎𑄪𑄢𑄪𑄇𑄴 𑄣𑄪𑄎𑄪𑄢𑄪𑄇𑄴 𑄈𑄪𑄌𑄴 𑄝𑄢𑄬𑄭 𑄖𑄢𑄴 𑄚𑄨𑄎𑄮𑄢𑄴 𑄘𑄧𑄢𑄧𑄛𑄴𑄞𑄬𑄚𑄴 𑄃 𑄦𑄧𑄣𑄮𑄖𑄳𑄠 𑄛𑄬𑄇𑄴𑄮𑄢𑄴 𑄛𑄨𑄚𑄴𑄎𑄪𑄢𑄮𑄝𑄮𑄣𑄰𑄱 𑄢𑄧𑄗𑄧𑄖𑄴 𑄃𑄪𑄘𑄨𑄣𑄮𑄉𑄨𑅁 𑄃𑄨𑄋𑄨𑄢𑄨
𑄇𑄧𑄝𑄨 𑄥𑄎𑄨𑄚𑄬𑄭 𑄙𑄧𑄝𑄨 𑄢𑄎𑄴𑄊𑄧𑄢𑄧𑄖𑄴 𑄣𑄪𑄋𑄨𑄣𑄮𑄉𑄰𑄱𑅁</p>

<p>𑄖 𑄟𑄮𑄇𑄴𑄮𑄢𑄬 𑄘𑄬𑄭 𑄢𑄎𑄴𑄇𑄪𑄟𑄢𑄬 𑄌𑄧𑄇𑄴𑄧𑄞𑄧𑄇𑄴𑄧 𑄦𑄧𑄣𑄧𑅁 𑄟𑄪𑄠𑄮 𑄇𑄨𑄖𑄳𑄠 𑄢𑄨𑄚𑄨 𑄌𑄬𑄭 𑄖𑄬 𑄇𑄧𑄣𑄧, 𑄃 𑄖𑄧𑄢𑄬 𑄇𑄨 𑄇𑄨𑄙𑄮𑄇𑄳𑄠𑄚𑄴 𑄘𑄬𑄊𑄧𑄋𑄧𑄢𑄴𑅁 𑄖𑄧
𑄙𑄧𑄇𑄴𑄇𑄚𑄴, 𑄇𑄬𑄠𑄬 𑄢𑄧𑄋𑄚𑄴 𑄝𑄧𑄘𑄧𑄣𑄨 𑄡𑄨𑄠𑄬𑅁 𑄇𑄨𑄠 𑄥𑄬𑄙𑄮𑄇𑄳𑄠𑄚𑄴 𑄦𑄧𑄣𑄧𑅁 𑄇𑄧𑄝𑄨 𑄥𑄚𑄴 𑄢𑄧 𑄟𑄬𑄣𑄨 𑄙𑄧𑄝𑄨 𑄇𑄧𑄣𑄧, 𑄇𑄪𑄟𑄮𑄢𑄴, 𑄊𑄧𑄢𑄧𑄖𑄴 𑄡𑄬𑄭 𑄇𑄟𑄴
𑄉𑄧𑄌𑄳𑄠𑄧𑄁𑄉𑄰𑄱 𑄘𑄧, 𑄥𑄨𑄠𑄬𑄚𑄬 𑄇𑄬𑄠𑄬 𑄢𑄧𑄋𑄚𑄴 𑄇𑄣𑄟𑄈𑄳𑄠 𑄦𑄧𑄠𑄴𑄠𑄬𑅁 𑄃 𑄙𑄧𑄇𑄴𑄇𑄚𑄧𑄢𑄴 𑄇𑄧𑄙 𑄇𑄧𑄖𑄬𑄴? 𑄥𑄨𑄙𑄪 𑄡𑄬𑄭𑄠𑄮𑄁 𑄙𑄧𑄢𑄨 𑄈𑄣𑄨 𑄈𑄣𑄨 𑄖𑄧 𑄇𑄧𑄙
𑄟𑄧𑄢𑄴 𑄦𑄨𑄘𑄮𑄖𑄴 𑄃𑄪𑄘𑄬𑅁 𑄘𑄮𑄣𑄬 𑄞𑄖𑄴 𑄈𑄬𑄭 𑄚𑄧 𑄛𑄢𑄧𑄁𑅁 𑄃𑄬𑄖𑄴𑄪𑄇𑄴 𑄈𑄬𑄋𑄬𑄘 𑄦𑄰𑄱 𑄝𑄬𑄙𑄧𑄇𑄴 𑄘𑄬𑄊𑄧𑄖𑄬𑄴 𑄃𑄭𑅁 𑄥𑄬 𑄇𑄧𑄙𑄚𑄨𑄣𑄰𑄱 𑄢𑄎𑄴𑄇𑄪𑄟𑄢𑄬 𑄝𑄪𑄏𑄴 𑄛𑄬𑄣𑄧𑅁
𑄖𑄬 𑄥𑄬 𑄇𑄧𑄙 𑄚𑄧 𑄖𑄪𑄣𑄨 𑄇𑄧𑄣𑄧, 𑄥𑄨𑄠𑄚𑄴 𑄡𑄬𑄦𑄮𑄇𑄴, 𑄃 𑄃𑄬 𑄦𑄧𑄣𑄮𑄖𑄳𑄠 𑄛𑄬𑄇𑄴𑄮 𑄇𑄨𑄖𑄳𑄠𑄠𑄴 𑄃𑄚𑄳𑄠𑄧𑄌𑄳𑄠? 𑄙𑄧𑄝𑄨 𑄇𑄧𑄣𑄧, 𑄃𑄨𑄝𑄬 𑄟𑄟 𑄟𑄧𑄢𑄬
𑄘𑄳𑄠𑄘𑄬𑅁 𑄃𑄨𑄝𑄬 𑄥𑄨𑄇𑄴 𑄇𑄢𑄨𑄝𑄮, 𑄎𑄬𑄢𑄬𑄘𑄨 𑄇𑄧𑄙 𑄇𑄧𑄝𑄧𑅁 𑄢𑄎𑄴𑄇𑄪𑄟𑄢𑄬 𑄌𑄠𑄴𑄘𑄬, 𑄛𑄬𑄇𑄴𑄮 𑄖𑄢𑄬 𑄌𑄮𑄈𑄴 𑄟𑄬𑄣𑄬 𑄟𑄬𑄣𑄬 𑄃𑄬𑄇𑄴 𑄢𑄨𑄚𑄨 𑄌𑄬𑄭
𑄃𑄊𑄬𑅁</p>

<p>𑄇𑄧𑄠𑄬𑄇𑄴𑄘𑄨𑄚𑄴 𑄡𑄘𑄬 𑄚𑄧 𑄡𑄘𑄬 𑄛𑄬𑄇𑄴𑄮𑄢𑄴 𑄇𑄨𑄖𑄳𑄠 𑄡𑄪𑄝𑄧𑄢𑄎𑄧𑄢𑄴 𑄟𑄬𑄠𑄬 𑄜𑄪𑄘𑄨𑄣𑄮𑅁 𑄦𑄧𑄣𑄮𑄖𑄳𑄠 𑄢𑄧𑄋𑄧𑄢𑄴 𑄌𑄨𑄉𑄮𑄚𑄴 𑄌𑄉𑄮𑄚𑄴 𑄖𑄬𑄣𑄴𑄖𑄬𑄣𑄳𑄠 𑄛𑄬𑄇𑄴𑄮
𑄝𑄬𑄚𑄳𑄠 𑄝𑄬𑄣𑄳𑄠 𑄇𑄬𑄢𑄴𑄇𑄬𑄢𑄠𑄴, 𑄉𑄨𑄖𑄴 𑄉𑄬𑄭 𑄥𑄪𑄚𑄠𑄴 𑄃 𑄃𑄬𑄇𑄴𑄇𑄚𑄴 𑄘𑄨𑄠𑄚𑄴 𑄇𑄧𑄙 𑄇𑄧𑄠𑄴𑅁 𑄥𑄬𑄢𑄬 𑄥𑄬𑄢𑄬 𑄡𑄪𑄝𑄧𑄢𑄎𑄬 𑄛𑄬𑄇𑄴𑄮𑄢𑄬 𑄦𑄘𑄧𑄖𑄴 𑄣𑄰𑄱
𑄝𑄉𑄚𑄧𑄖𑄴 𑄞𑄧𑄋𑄬𑄉𑄰𑄱𑅁</p>

<p>𑄃𑄬𑄇𑄴𑄘𑄨𑄚𑄴 𑄡𑄪𑄝𑄧𑄢𑄎𑄬 𑄙𑄧𑄝𑄨𑄢𑄬 𑄇𑄧𑄠𑄴𑄘𑄬—𑄖𑄭𑄪 𑄘𑄧 𑄖𑄧 𑄝𑄝𑄧𑄢𑄴 𑄊𑄧𑄢𑄧𑄖𑄴𑄪𑄚𑄴 𑄃𑄬𑄍𑄳𑄠𑄧𑄌𑄴𑄌𑄰𑄱 𑄙𑄧𑄢𑄨 𑄝𑄪𑄚𑄮𑄇𑄘 𑄛𑄪𑄢𑄳𑄦𑄨 𑄜𑄬𑄣𑄳𑄠𑄧𑄌𑄴𑄌𑄰𑄱𑅁 𑄖𑄧
𑄈𑄘𑄨𑄉𑄚𑄴 𑄘𑄧 𑄃𑄬𑄏𑄧 𑄃𑄙𑄊𑄧𑄝 𑄉𑄧𑄢𑄨 𑄃𑄊𑄬𑅁 𑄙𑄧𑄝𑄨 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄇𑄧𑄣𑄧, 𑄝𑄪𑄚𑄨𑄟𑄴 𑄃𑄭𑅁 𑄃 𑄥𑄨𑄠𑄚𑄴 𑄇𑄨 𑄃𑄉𑄖𑄳𑄠 𑄇𑄟𑄴𑅁 𑄚𑄨𑄖𑄴𑄖𑄉𑄬
𑄙𑄧𑄝𑄨 𑄝𑄪𑄚𑄮𑄇𑄘𑄖𑄴 𑄥𑄬𑄙𑄧𑄇𑄴 𑄇𑄝𑄨𑄣𑄴 𑄚𑄧𑄠𑄴𑅁 𑄜𑄪𑄣𑄴 𑄇𑄧𑄙𑄬 𑄖𑄪𑄣𑄨 𑄚𑄧𑄧 𑄎𑄚𑄬𑅁 𑄡𑄪𑄝𑄧𑄢𑄎𑄧𑄢𑄴 𑄇𑄧𑄙𑄠𑄴 𑄖𑄬 𑄇𑄧𑄝𑄨𑄢𑄴 𑄃𑄖𑄴𑄘𑄚𑄳𑄠 𑄉𑄧𑄢𑄨 𑄝𑄪𑄚𑄳𑄠
𑄈𑄘𑄨𑄠𑄚𑄴 𑄘𑄮𑄉𑄮𑄚𑄧𑄖𑄴𑄪𑄚𑄴 𑄛𑄢𑄨 𑄃𑄚𑄨𑄣𑄮𑄉𑄰𑄱𑅁 𑄃 𑄥𑄨𑄠𑄚𑄴 𑄛𑄘𑄬𑄭 𑄝𑄪𑄚𑄮 𑄙𑄧𑄢𑄨𑄣𑄮𑅁 𑄖𑄬 𑄝𑄬𑄉𑄪𑄚𑄴𑄝𑄨𑄎𑄨 𑄜𑄪𑄣𑄴𑄮𑄖𑄴 𑄦𑄖𑄴 𑄘𑄨𑄣𑄮𑅁</p>

<p>𑄦𑄖𑄴 𑄘𑄨𑄣𑄬 𑄇𑄨 𑄦𑄧𑄝𑄧, 𑄝𑄪𑄚𑄨 𑄘𑄧 𑄚𑄧 𑄎𑄚𑄬𑅁 𑄥𑄪𑄘𑄮𑄚𑄨 𑄈𑄇𑄬𑄴 𑄃𑄨𑄠𑄚𑄴 𑄖𑄪𑄣𑄬, 𑄈𑄇𑄬𑄴 𑄃𑄪𑄝𑄮𑄚𑄴 𑄖𑄪𑄣𑄬𑅁 𑄖𑄪𑄣𑄮𑄘𑄬 𑄖𑄪𑄣𑄮𑄘𑄬 𑄃𑄧𑄘𑄴𑄙𑄬𑄉𑄧𑄖𑄴
𑄈𑄪𑄠𑄬𑄭 𑄜𑄬𑄣𑄠𑄴𑅁 𑄃𑄬𑄇𑄴𑄟𑄧𑄚𑄬 𑄡𑄪𑄝𑄧𑄢𑄎𑄬 𑄖𑄢𑄬 𑄌𑄬𑄭 𑄃𑄊𑄬𑅁 𑄃 𑄟𑄧𑄚𑄬 𑄟𑄬𑄧𑄚 𑄞𑄝𑄬, 𑄃𑄉𑄬 𑄘𑄧 𑄇𑄝𑄨𑄣𑄴 𑄉𑄧𑄢𑄨 𑄜𑄪𑄣𑄴 𑄖𑄪𑄣𑄬𑅁 𑄃𑄨𑄇𑄴𑄨𑄚𑄬 𑄇𑄨𑄠
𑄚𑄧 𑄎𑄚𑄬? 𑄇𑄨𑄖𑄳𑄠𑄠𑄴? 𑄃𑄬𑄟𑄬𑄚𑄴 𑄥𑄧𑄟𑄧𑄠𑄴 𑄛𑄨𑄚𑄴𑄎𑄪𑄢𑄮 𑄞𑄨𑄘𑄨𑄢𑄬𑄖𑄴𑄪𑄚𑄴 𑄛𑄬𑄇𑄴𑄮 𑄉𑄬𑄭 𑄃𑄪𑄘𑄨𑄣𑄮 : </p>

<p>𑄃𑄬 𑄡𑄪 𑄜𑄢𑄨 𑄃𑄪 𑄡𑄪 𑄖𑄪𑄣𑄴</p>

<p>𑄌𑄮𑄈𑄴 𑄈𑄘𑄨𑄚𑄬𑄭 𑄝𑄬𑄉𑄪𑄚𑄴 𑄝𑄨𑄎𑄨 𑄜𑄪𑄣𑄴𑄮 𑄖𑄪𑄣𑄴𑅁</p>

<p>𑄛𑄬𑄇𑄴𑄮𑄢𑄴 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄙𑄧𑄝𑄨 𑄛𑄬𑄇𑄴𑄮𑄢𑄬 𑄌𑄮𑄈𑄴 𑄛𑄨𑄎𑄨 𑄌𑄬𑄣𑄧 𑄃 𑄇𑄧𑄣𑄧, 𑄟𑄧𑄢𑄢𑄴 𑄛𑄬𑄇𑄴𑄮, 𑄞𑄢𑄨 𑄦𑄧𑄠𑄴𑄠𑄮𑄌𑄬𑄴, 𑄟𑄧𑄢𑄬 𑄥𑄨𑄊𑄬𑄭 𑄘𑄳𑄠𑄧𑄖𑄬𑄴?
𑄟𑄭𑄪 𑄇𑄨 𑄜𑄪𑄣𑄴 𑄖𑄪𑄣𑄨 𑄚𑄧 𑄎𑄚𑄧𑄁 𑄚𑄇𑄨?</p>

<p>𑄟𑄪𑄠𑄬𑄘𑄨 𑄃𑄬𑄇𑄧𑄙𑄚𑄴 𑄇𑄧𑄣𑄬-𑄃𑄮 𑄙𑄧𑄝𑄨 𑄛𑄬𑄇𑄴𑄮 𑄇𑄧𑄙 𑄙𑄧𑄉𑄬 𑄙𑄧𑄉𑄬 𑄡𑄪 𑄖𑄪𑄣𑄨 𑄝𑄪𑄚𑄨𑄣𑄮𑅁 𑄡𑄪𑄝𑄧𑄢𑄎𑄬 𑄥𑄨𑄠𑄚𑄴 𑄢𑄨𑄚𑄨𑄣𑄮𑅁 𑄖𑄬 𑄟𑄧𑄚𑄬 𑄟𑄧𑄚𑄬
𑄞𑄝𑄨𑄣𑄮, 𑄟𑄧 𑄟𑄮𑄇𑄴𑄮 𑄘𑄧 𑄃𑄉𑄬 𑄖𑄧𑄎𑄨𑄟𑄴 𑄇𑄝𑄨𑄣𑄴 𑄟𑄨𑄣𑄬 𑄥𑄚𑄴 𑄝𑄪𑄚𑄮𑄇𑄘 𑄎𑄚𑄨𑄘𑄮𑅁 𑄃𑄨𑄇𑄴𑄨𑄚𑄬 𑄇𑄨𑄠 𑄃𑄬𑄙𑄮𑄇𑄳𑄠𑄚𑄴 𑄦𑄧𑄣𑄧? 𑄖𑄢𑄴 𑄃𑄬𑄖𑄴𑄪𑄇𑄴
𑄥𑄧𑄚𑄴𑄘𑄬𑄦𑄧 𑄎𑄉𑄨𑄣𑄮𑅁 𑄖𑄬 𑄦𑄨𑄘𑄮𑄖𑄴 𑄖𑄪𑄣𑄨𑄣𑄮 𑄃𑄬𑄖𑄬 𑄖 𑄝𑄝𑄧𑄢𑄴 𑄊𑄧𑄢𑄧𑄖𑄴𑄪𑄚𑄴 𑄜𑄨𑄢𑄨 𑄃𑄬𑄌𑄳𑄠𑄉𑄰𑄱 𑄙𑄧𑄢𑄨 𑄖𑄢𑄴 𑄇𑄧𑄙 𑄝𑄖𑄴𑄖 𑄌𑄣𑄴 𑄌𑄧𑄣𑄧𑄚𑄴 𑄃𑄇𑄴𑄧𑄣𑄴
𑄈𑄌𑄳𑄠𑄇𑄴 𑄝𑄬𑄦𑄣𑄴 𑄝𑄧𑄘𑄧𑄣𑄨 𑄡𑄬𑄭𑄠𑄬𑅁 𑄇𑄨𑄖𑄳𑄠𑄠𑄴 𑄃𑄬𑄙𑄮𑄇𑄳𑄠𑄚𑄴 𑄦𑄧𑄣𑄧? 𑄖𑄬 𑄟𑄧𑄚𑄬 𑄟𑄧𑄚𑄬 𑄞𑄝 𑄙𑄧𑄢𑄨𑄣𑄮𑅁 𑄟𑄳𑄦𑄖𑄴𑄧𑄢𑄴 𑄇𑄧𑄚𑄧 𑄃𑄪𑄘𑄮 𑄚𑄧
𑄛𑄬𑄣𑄧𑅁</p>

<p>𑄃𑄬𑄇𑄴𑄘𑄨𑄚𑄳𑄠 𑄖 𑄟𑄮𑄇𑄴𑄮 𑄊𑄧𑄢𑄧𑄖𑄴 𑄚𑄬𑄭𑄘𑄬 𑄃𑄧𑄇𑄴𑄖𑄧𑄖𑄴 𑄡𑄪𑄝𑄧𑄢𑄎𑄬 𑄛𑄬𑄇𑄴𑄮𑄢𑄬 𑄛𑄨𑄚𑄴𑄎𑄮𑄢𑄧𑄖𑄴𑄪𑄚𑄴 𑄚𑄨𑄉𑄬𑄣𑄬𑄭 𑄉𑄙𑄬𑄭 𑄘𑄳𑄠 𑄙𑄧𑄢𑄨𑄣𑄮𑅁 𑄜𑄮𑄢𑄚𑄨 𑄟𑄬𑄣𑄨
𑄟𑄬𑄣𑄨 𑄉𑄙𑄬𑄭 𑄘𑄬𑄘𑄬 𑄖𑄬 𑄃𑄝𑄙 𑄉𑄧𑄢𑄨 𑄛𑄬𑄇𑄴𑄮𑄢𑄴 𑄉𑄧𑄖𑄴𑄧𑄚𑄖𑄴 𑄃𑄬𑄇𑄴𑄮 𑄖𑄝𑄨𑄖𑄴 𑄘𑄬𑄣𑄧𑅁 𑄖𑄬 𑄞𑄝𑄨𑄣𑄮, 𑄛𑄬𑄇𑄴𑄮𑄢𑄴 𑄉𑄧𑄖𑄴𑄧𑄚𑄖𑄴 𑄃𑄨𑄝𑄬 𑄇𑄨 𑄖𑄝𑄨𑄖𑄴?
𑄇𑄧𑄚𑄴𑄚 𑄖𑄢𑄬 𑄛𑄨𑄚𑄬𑄭 𑄘𑄨𑄣𑄮? 𑄡𑄪𑄝𑄧𑄢𑄎𑄬 𑄖𑄝𑄨𑄖𑄴𑄮 𑄙𑄧𑄢𑄨𑄚𑄬𑄭 𑄈𑄪𑄣𑄨 𑄘𑄨𑄣𑄮𑅁 𑄖𑄝𑄨𑄖𑄴𑄮 𑄈𑄪𑄣𑄨 𑄘𑄬𑄚𑄢𑄴 𑄥𑄧𑄟𑄢𑄬 𑄥𑄧𑄟𑄢𑄬 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄣𑄇𑄴,
𑄛𑄬𑄇𑄴𑄮 𑄇𑄧𑄝𑄨 𑄦𑄰𑄱 𑄃𑄪𑄘𑄨𑄣𑄮𑅁 𑄡𑄪𑄝𑄧𑄢𑄎𑄬 𑄘𑄧 𑄃𑄟𑄧𑄉𑄧 𑄃𑄪𑄉𑄪𑄢𑄬 𑄌𑄮𑄘𑄪𑅁 𑄖𑄬 𑄇𑄧𑄝𑄨𑄢𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄃𑄨𑄠𑄚𑄴 𑄇𑄨𑄋𑄨𑄢𑄨 𑄦𑄧𑄣𑄧? 𑄇𑄧𑄝𑄨 𑄖𑄢𑄬
𑄉𑄮𑄢𑄖𑄴𑄪𑄚𑄴 𑄙𑄧𑄢𑄨 𑄝𑄬𑄇𑄴 𑄞𑄋𑄨 𑄇𑄧𑄣𑄧𑅁 𑄡𑄪𑄝𑄧𑄢𑄎𑄬 𑄝𑄬𑄇𑄴 𑄝𑄪𑄏𑄨𑄚𑄬𑄭 𑄇𑄧𑄣𑄧, 𑄒𑄨𑄇𑄴 𑄃𑄊𑄬𑅁 𑄖𑄭𑄪 𑄛𑄮𑄣𑄴𑄣𑄬𑄭 𑄗𑄇𑄴𑅁 𑄞𑄬𑄘 𑄚𑄧 𑄘𑄨𑄌𑄴𑅁 𑄟𑄭𑄪
𑄃𑄬𑄇𑄴𑄇𑄚𑄴 𑄇𑄟𑄴 𑄉𑄢𑄨𑄘𑄪𑄁 𑄟𑄣𑄬𑅁 𑄖𑄬 𑄇𑄧𑄙𑄚𑄴 𑄇𑄰𑄱 𑄜𑄪𑄢𑄮𑄁 𑄚𑄧 𑄜𑄪𑄢𑄮𑄁 𑄙𑄧𑄝𑄨 𑄃𑄬𑄎𑄬𑄖𑄬𑄴 𑄘𑄬𑄊 𑄉𑄬𑄣𑄧𑅁 𑄇𑄧𑄝𑄨 𑄖𑄬𑄟𑄴𑄟𑄁 𑄟𑄧𑄎𑄨𑄟𑄴 𑄛𑄮𑄣𑄴𑄣𑄬𑄭
𑄢𑄧𑄣𑄧𑅁</p>

<p>𑄙𑄧𑄝𑄨 𑄃𑄬𑄭 𑄟𑄧𑄖𑄴𑄧𑄚𑄴 𑄛𑄨𑄚𑄴𑄎𑄪𑄢𑄮𑄝𑄮 𑄢𑄨𑄚𑄨 𑄌𑄠𑄴𑄘𑄬 𑄛𑄬𑄇𑄴𑄮 𑄚𑄬𑄭𑅁 𑄖𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄛𑄬𑄇𑄴𑄮 𑄇𑄪𑄙𑄪 𑄉𑄬𑄣𑄧? 𑄡𑄪𑄝𑄧𑄢𑄎𑄬 𑄇𑄧𑄣𑄧, 𑄛𑄬𑄇𑄴𑄮 𑄙𑄬𑄭
𑄡𑄬𑄭𑄠𑄬𑄉𑄰𑄱𑅁 𑄥𑄪𑄚𑄨𑄚𑄬𑄭 𑄙𑄧𑄝𑄨 𑄃𑄬𑄖𑄴𑄪𑄇𑄴 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄡𑄪𑄝𑄧𑄢𑄎𑄬-𑄃𑄮 𑄖𑄬 𑄚𑄧𑄠𑄴𑄘𑄬 𑄥𑄚𑄴 𑄉𑄧𑄢𑄨 𑄃𑄧𑄣𑄧𑄢𑄴 𑄉𑄧𑄢𑄨 𑄢𑄧𑄣𑄧𑅁</p>

<p>𑄥𑄬𑄘𑄨𑄚𑄳𑄠 𑄢𑄬𑄘𑄮𑄖𑄴 𑄈𑄬𑄭𑄘𑄬𑄭 𑄡𑄪𑄝𑄧𑄢𑄎𑄴 𑄃 𑄙𑄧𑄝𑄨 𑄊𑄪𑄟𑄮𑄖𑄴 𑄛𑄧𑄢𑄨𑄣𑄇𑄴𑅁 𑄙𑄧𑄝𑄨 𑄊𑄪𑄟𑄮𑄖𑄴 𑄛𑄧𑄢𑄨𑄟𑄧𑄖𑄴𑄧𑄚𑄴 𑄊𑄪𑄟𑄴 𑄉𑄬𑄣𑄧𑅁 𑄃 𑄡𑄪𑄝𑄧𑄢𑄎𑄬 𑄊𑄪𑄟𑄴
𑄚𑄧 𑄡𑄬𑄭 𑄊𑄪𑄟𑄮 𑄍𑄧𑄣𑄴 𑄙𑄧𑄢𑄨 𑄢𑄧𑄣𑄧𑅁 𑄙𑄧𑄝𑄨 𑄉𑄧𑄞𑄨𑄚𑄴 𑄊𑄪𑄟𑄮𑄖𑄴 𑄓𑄪𑄝𑄨 𑄉𑄬𑄣𑄬 𑄡𑄪𑄝𑄧𑄢𑄎𑄬 𑄎𑄪𑄌𑄴 𑄎𑄪𑄌𑄴 𑄉𑄧𑄢𑄨 𑄃𑄪𑄘𑄨𑄚𑄬𑄭 𑄥𑄧𑄇𑄴𑄖𑄧 𑄣𑄪𑄦𑄮𑄢𑄴 𑄖𑄢𑄴𑄣𑄰𑄱
𑄙𑄧𑄝𑄨𑄢𑄴 𑄉𑄧𑄖𑄴𑄧𑄚𑄖𑄴 𑄖𑄝𑄨𑄖𑄴𑄮 𑄝𑄚𑄨 𑄘𑄨𑄣𑄮𑅁 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄙𑄧𑄝𑄨 𑄦𑄧𑄣𑄮𑄖𑄳𑄠 𑄛𑄬𑄇𑄴 𑄦𑄰𑄱 𑄃𑄪𑄘𑄨𑄣𑄮𑅁 𑄡𑄪𑄝𑄧𑄢𑄎𑄬 𑄛𑄬𑄇𑄴𑄮𑄢𑄬 𑄙𑄧𑄢𑄨 𑄛𑄨𑄚𑄴𑄎𑄪𑄢𑄮𑄝𑄮𑄖𑄴
𑄞𑄮𑄢𑄬𑄭 𑄘𑄨𑄣𑄮𑅁 𑄃𑄨𑄚𑄴𑄘𑄨 𑄣𑄧𑄉𑄬 𑄣𑄧𑄉𑄬 𑄇𑄧𑄝𑄨 𑄞𑄬𑄘 𑄘𑄨𑄣𑄮𑅁</p>

<p>𑄎𑄬𑄢𑄧𑄢𑄴 𑄘𑄨𑄚𑄴 𑄡𑄪𑄝𑄧𑄢𑄎𑄬 𑄇𑄧𑄝𑄨𑄢𑄬 𑄇𑄧𑄠𑄴𑄘𑄬—𑄇𑄬𑄣𑄳𑄠 𑄡𑄬𑄭 𑄖𑄧𑄟 𑄊𑄧𑄢𑄧𑄖𑄴𑅁 𑄖𑄧 𑄥𑄘𑄋 𑄟𑄝𑄮𑄢𑄬 𑄛𑄬𑄇𑄴𑄮 𑄘𑄬𑄊𑄬𑄝𑄧𑄁𑄉𑄰𑄱𑅁 𑄇𑄧𑄙 𑄟𑄧𑄎𑄨𑄟𑄴 𑄖
𑄎𑄬𑄢𑄧𑄢𑄴 𑄘𑄨𑄚𑄴 𑄖𑄢 𑄝𑄪𑄌𑄳𑄠 𑄝𑄪𑄢𑄨𑄘𑄉𑄨 𑄊𑄧𑄢𑄧𑄖𑄴 𑄉𑄬𑄣𑄇𑄴𑅁 𑄣𑄧𑄉𑄬 𑄉𑄧𑄢𑄨 𑄚𑄨𑄣𑄇𑄴 𑄦𑄧𑄣𑄮𑄖𑄳𑄠 𑄛𑄬𑄇𑄴𑄮𑅁 𑄖𑄢 𑄊𑄧𑄢𑄧𑄖𑄴 𑄣𑄪𑄋𑄨𑄣𑄬𑄉𑄰𑄱 𑄖𑄢𑄢𑄬 𑄘𑄬𑄭
𑄝𑄪𑄢𑄨 𑄛𑄧𑄭𑄣𑄳𑄠 𑄈𑄚𑄧𑄇𑄴𑄧𑄚𑄴 𑄗𑄧𑄘𑄧𑄞𑄧 𑄉𑄧𑄢𑄨 𑄗𑄬𑄭 𑄎𑄬𑄢𑄬𑄘𑄨 𑄛𑄬𑄇𑄴𑄮𑄢𑄬 𑄘𑄬𑄭 𑄞𑄬𑄀 𑄉𑄧𑄢𑄨 𑄇𑄚𑄨 𑄃𑄪𑄘𑄨𑄣𑄮𑅁 𑄖𑄬 𑄝𑄪𑄇𑄴 𑄌𑄝𑄬𑄢𑄬𑄭 𑄌𑄝𑄬𑄢𑄬𑄭 𑄇𑄚𑄚 𑄙𑄧𑄢𑄨𑄣𑄮𑅁
𑄃𑄨𑄠𑄚𑄴 𑄘𑄬𑄭 𑄝𑄪𑄌𑄳𑄠 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄃𑄮 𑄝𑄪𑄢𑄨, 𑄇𑄨𑄖𑄳𑄠𑄠𑄴 𑄇𑄚𑄧𑄢𑄴? 𑄝𑄪𑄢𑄨 𑄓𑄧𑄢𑄬 𑄇𑄨𑄌𑄴𑄪 𑄇𑄧𑄙𑄧 𑄚𑄧 𑄌𑄠𑄴𑅁 𑄎𑄬𑄢𑄬𑄘𑄨 𑄡𑄪𑄝𑄧𑄢𑄎𑄬 𑄘𑄧𑄟𑄴𑄦𑄧𑄟𑄴
𑄣𑄉𑄬𑄭 𑄛𑄪𑄎𑄮𑄢𑄴 𑄉𑄧𑄖𑄬𑄴 𑄉𑄧𑄖𑄬𑄴 𑄖𑄢𑄴 𑄇𑄪𑄇𑄧𑄢𑄴𑄟𑄧𑄢𑄴 𑄇𑄧𑄙𑄚𑄨 𑄞𑄋𑄨 𑄇𑄧𑄣𑄧𑅁 𑄥𑄪𑄚𑄨𑄚𑄬𑄭 𑄡𑄪𑄝𑄧𑄢𑄎𑄬 𑄥𑄚𑄴𑄖𑄳𑄢𑄨𑄉𑄪𑄚𑄮𑄢𑄬 𑄇𑄧𑄣𑄧, 𑄃𑄬𑄖𑄢𑄬 𑄙𑄧𑄢𑄨 𑄚𑄨𑄚𑄬𑄭
𑄇𑄝𑄨 𑄜𑄬𑄣𑄧𑄉𑄰𑄱𑅁 𑄡𑄪𑄝𑄧𑄢𑄎𑄧𑄢𑄴 𑄇𑄧𑄙𑄠𑄴 𑄥𑄚𑄴𑄖𑄳𑄢𑄨𑄉𑄪𑄚𑄬 𑄝𑄪𑄢𑄨𑄢𑄬 𑄙𑄧𑄢𑄨 𑄚𑄨𑄚𑄬𑄭 𑄇𑄝𑄨 𑄜𑄬𑄣𑄴𑄣𑄇𑄴𑄇𑄰𑄱𑅁 𑄡𑄪𑄝𑄧𑄢𑄎𑄬 𑄛𑄬𑄇𑄴𑄮𑄢𑄬 𑄛𑄨𑄚𑄴𑄎𑄪𑄢𑄮𑄖𑄴𑄪𑄚𑄴 𑄍𑄢𑄨
𑄘𑄨𑄣𑄮𑅁 𑄛𑄬𑄇𑄴𑄮 𑄓𑄮 𑄟𑄬𑄣𑄨 𑄃𑄪𑄢𑄨 𑄉𑄬𑄣𑄧𑄉𑄰𑄱𑅁 𑄥𑄬 𑄎𑄬𑄢𑄬 𑄡𑄪𑄝𑄧𑄢𑄎𑄴 𑄃 𑄇𑄧𑄝𑄨 𑄢𑄎𑄴𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄇𑄴𑅁 𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨 𑄇𑄧𑄝𑄨𑄢𑄴
𑄘𑄪𑄈𑄳𑄠 𑄎𑄨𑄁𑄇𑄚𑄨 𑄗𑄪𑄟𑄴 𑄦𑄰𑄱 𑄥𑄪𑄊𑄮𑄢𑄴 𑄎𑄨𑄁𑄇𑄚𑄨 𑄜𑄁 𑄦𑄧𑄣𑄧𑅁♦</p>

<h2>𑄥𑄧𑄖𑄳𑄠𑄘𑄣𑄴 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴</h2>

<p>𑄃𑄬𑄇𑄴 𑄃𑄘𑄟𑄧𑄖𑄴 𑄗𑄠𑄴 𑄃𑄬𑄇𑄴𑄮 𑄉𑄧𑄢𑄨𑄝𑄴 𑄘𑄪𑄈𑄳𑄠 𑄝𑄰𑄱𑄘𑄳𑄠𑄧𑅁 𑄖𑄢𑄴 𑄃𑄊𑄬 𑄃𑄬𑄇𑄴𑄮 𑄟𑄮𑄇𑄴𑅁 𑄟𑄬𑄣 𑄖𑄢𑄢𑄴 𑄞𑄣𑄧𑄇𑄴 𑄝𑄧𑄏𑄧𑄢𑄴 𑄃𑄉𑄬 𑄦𑄧𑄣𑄬-𑄃𑄮
𑄃𑄬𑄏𑄧 𑄉𑄪𑄢𑄮𑄉𑄢 𑄚𑄧 𑄦𑄧𑄚𑄴𑅁 𑄥𑄨𑄠𑄬𑄚𑄬 𑄖𑄢𑄢𑄴 𑄥𑄧𑄁𑄥𑄢𑄧𑄖𑄴 𑄝𑄚 𑄖𑄢 𑄘𑄨𑄎𑄧𑄚𑄴𑅁 𑄝𑄰𑄱𑄘𑄳𑄠𑄧𑄠𑄬 𑄊𑄧𑄢𑄬 𑄊𑄧𑄢𑄬 𑄃𑄘𑄟𑄬 𑄃𑄘𑄟𑄬 𑄝𑄰𑄱𑄘𑄬𑄴𑄣𑄨 𑄉𑄧𑄢𑄨𑄚𑄬𑄭
𑄇𑄧𑄚𑄧𑄟𑄧𑄘𑄬 𑄖𑄢 𑄘𑄨𑄝𑄬 𑄛𑄬𑄑𑄴 𑄖𑄧𑄢𑄚𑄴𑅁</p>

<p>𑄝𑄰𑄱𑄘𑄬𑄴𑄠𑄬 𑄃𑄬𑄖𑄴𑄪𑄇𑄴 𑄚𑄨𑄟𑄮𑄚𑄳𑄠 𑄟𑄪𑄈𑄳𑄠𑅁 𑄥𑄨𑄠𑄬𑄚𑄬 𑄖𑄢𑄬 𑄝𑄬𑄘𑄧𑄟 𑄇𑄪𑄠𑄮 𑄚𑄧 𑄡𑄠𑄴𑅁 𑄚𑄨𑄖𑄴𑄖𑄉𑄬 𑄝𑄬𑄞𑄪𑄣𑄮 𑄟𑄪𑄈𑄳𑄠𑅁 𑄝𑄰𑄱𑄘𑄬𑄴𑄣𑄨 𑄒𑄨𑄇𑄴𑄒𑄇𑄴
𑄉𑄧𑄢𑄨𑄣𑄬-𑄃𑄮 𑄊𑄧𑄢𑄧𑄢𑄴 𑄛𑄌𑄴𑄇𑄟𑄧𑄖𑄴 𑄖𑄬 𑄇𑄝𑄨𑄣𑄴 𑄚𑄧𑄠𑄴𑅁 𑄃𑄬𑄇𑄴𑄇𑄚𑄴 𑄉𑄧𑄢𑄧𑄘𑄬 𑄃𑄧𑄚𑄳𑄠𑄧𑄇𑄴𑄇𑄚𑄴 𑄉𑄧𑄢𑄬𑅁 𑄃𑄬𑄇𑄴 𑄇𑄨𑄖𑄳𑄠𑄘𑄨 𑄣𑄧𑄢𑄴 𑄘𑄨𑄣𑄬 𑄃𑄧𑄚𑄳𑄠𑄧
𑄇𑄨𑄖𑄳𑄠𑄘𑄨 𑄣𑄪𑄁𑄋𑄬𑄉𑄰𑄱𑅁</p>

<p>𑄃𑄬𑄇𑄴𑄘𑄨𑄚𑄳𑄠 𑄝𑄰𑄱𑄘𑄳𑄠𑄧𑄠𑄬 𑄝𑄰𑄱𑄘𑄳𑄠𑄧𑄣𑄨 𑄇𑄟𑄬 𑄃𑄬𑄇𑄴 𑄃𑄘𑄟𑄧𑄢𑄴 𑄟𑄪𑄈𑄳𑄠 𑄡𑄢𑄴𑅁 𑄡𑄘𑄬 𑄡𑄘𑄬 𑄖𑄬 𑄝𑄟𑄴 𑄞𑄪𑄣𑄴 𑄦𑄰𑄱 𑄣𑄪𑄋𑄨𑄣𑄮𑄉𑄰𑄱 𑄎𑄪𑄘𑄮 𑄃𑄬𑄇𑄴
𑄝𑄟𑄧𑄖𑄴𑅁 𑄌𑄮𑄇𑄨𑄖𑄳𑄠 𑄢𑄨𑄚𑄨 𑄚𑄧 𑄌𑄬𑄭 𑄃𑄬𑄇𑄴𑄟𑄧𑄚𑄬 𑄦𑄘𑄨 𑄡𑄘𑄬 𑄡𑄘𑄬 𑄖𑄢𑄴 𑄃𑄬 𑄃𑄧𑄝𑄧𑄌𑄴𑄗 𑄦𑄰𑄱𑄠𑄬𑅁 𑄃𑄧𑄌𑄨𑄚𑄴 𑄛𑄧𑄙𑄬 𑄦𑄘𑄨 𑄡𑄘𑄬 𑄡𑄘𑄬 𑄖𑄢𑄴
𑄃𑄝𑄙 𑄉𑄧𑄢𑄨 𑄃𑄇𑄴𑄧𑄣𑄴 𑄦𑄧𑄣𑄧, 𑄃𑄨𑄠𑄚𑄴 𑄘𑄧 𑄖 𑄛𑄧𑄗𑄴𑄖𑄚𑄴 𑄚𑄧𑄠𑄴𑅁 𑄘𑄨𑄇𑄴 𑄇𑄝𑄪𑄣𑄮 𑄦𑄰𑄱 𑄖𑄬 𑄛𑄧𑄖𑄴𑄗𑄧𑄟𑄬 𑄞𑄝𑄨𑄣𑄮 𑄖𑄬 𑄊𑄧𑄢𑄧𑄖𑄴 𑄜𑄨𑄢𑄨 𑄡𑄬𑄝𑄧𑄉𑄰𑄱𑅁
𑄎𑄬𑄢𑄬𑄘𑄨 𑄞𑄝𑄨𑄣𑄮, 𑄚, 𑄃𑄬𑄖𑄴𑄪𑄇𑄴 𑄟𑄪𑄎𑄪𑄋𑄬 𑄡𑄬𑄭 𑄌𑄁 𑄚𑅁 𑄦𑄧𑄣𑄬𑄞𑄧 𑄃𑄏𑄧𑄣𑄴 𑄛𑄧𑄗𑄴𑄖𑄚𑄴 𑄖𑄮𑄉𑄬𑄭 𑄛𑄬𑄟𑄴𑄝𑄰𑄱𑅁 𑄃𑄨𑄠𑄚𑄴 𑄞𑄝𑄨𑄚𑄬𑄭 𑄖𑄬 𑄟𑄪𑄎𑄪𑄋𑄬 𑄦𑄘𑄨
𑄡𑄘𑄬 𑄡𑄘𑄬 𑄃𑄝𑄙 𑄉𑄧𑄢𑄨 𑄖𑄬 𑄛𑄧𑄙𑄧𑄖𑄴 𑄇𑄧𑄠𑄬𑄇𑄴𑄮 𑄖𑄬𑄋 𑄛𑄬𑄣𑄧𑅁 𑄝𑄰𑄱𑄘𑄳𑄠𑄧𑄠𑄬 𑄈𑄪𑄎𑄨 𑄦𑄰𑄱 𑄥𑄨𑄉𑄪𑄚𑄴 𑄛𑄬𑄘𑄬𑄭 𑄣𑄧𑄣𑄧𑅁 𑄃𑄢𑄧 𑄇𑄪𑄘𑄴𑄫𑄢𑄴 𑄟𑄪𑄎𑄪𑄋𑄬 𑄡𑄘𑄬
𑄡𑄘𑄬 𑄖𑄬 𑄛𑄬𑄣𑄧𑄉𑄰𑄱 𑄇𑄧𑄠𑄬𑄇𑄴𑄮 𑄥𑄮𑄚 𑄟𑄮𑄦𑄧𑄢𑄴𑅁 𑄝𑄰𑄱𑄘𑄬𑄴𑄠𑄬 𑄚𑄎𑄪𑄇𑄴 𑄇𑄎𑄪𑄇𑄴 𑄦𑄰𑄱 𑄥𑄨𑄉𑄪𑄚𑄮 𑄛𑄬𑄘𑄬𑄭 𑄣𑄧𑄣𑄧𑅁 𑄥𑄬 𑄎𑄬𑄢𑄬 𑄃𑄢𑄧 𑄇𑄪𑄘𑄴𑄫𑄢 𑄡𑄬𑄭 𑄖𑄬 𑄛𑄬𑄣𑄧𑄉𑄰𑄱
𑄃𑄬𑄇𑄴 𑄉𑄮𑄙𑄬𑄣𑄴 𑄦𑄨𑄢𑄬 𑄟𑄚𑄬𑄇𑄴𑅁 𑄝𑄰𑄱𑄘𑄬𑄴𑄠𑄬 𑄘𑄧 𑄈𑄪𑄎𑄨𑄠𑄬 𑄃𑄪𑄣𑄮𑄟𑄧𑄌𑄴𑄖𑄧 𑄃𑄬𑄙𑄧𑄇𑄴 𑄦𑄨𑄢𑄬 𑄟𑄚𑄬𑄇𑄴 𑄖𑄬 𑄇𑄨𑄋𑄨𑄢𑄨 𑄣𑄧𑄝𑄧! 𑄡𑄬 𑄦𑄮𑄇𑄴, 𑄥𑄨𑄠𑄬𑄚𑄨 𑄖𑄬
𑄞𑄪𑄘𑄨 𑄉𑄧𑄢𑄨 𑄣𑄧𑄣𑄧𑅁 𑄖𑄬 𑄞𑄝𑄨𑄣𑄮 𑄟𑄪𑄎𑄪𑄋𑄬𑄘𑄨 𑄃𑄢𑄧 𑄇𑄨 𑄃𑄊𑄬 𑄡𑄬𑄭 𑄌𑄁 𑄚𑅁 𑄖𑄬 𑄞𑄪𑄘𑄨𑄝𑄮 𑄎𑄨𑄚𑄮𑄁 𑄚𑄧 𑄎𑄨𑄚𑄮𑄁 𑄉𑄧𑄢𑄨 𑄟𑄪𑄎𑄬𑄪𑄋 𑄡 𑄙𑄧𑄢𑄨𑄣𑄮𑅁
𑄇𑄪𑄘𑄴𑄫𑄢𑄴 𑄡𑄬𑄭 𑄖𑄬 𑄘𑄬𑄣𑄧𑄉𑄰𑄱 𑄘𑄮𑄣𑄴 𑄃𑄬𑄇𑄴𑄇𑄚𑄴 𑄢𑄎𑄴𑄛𑄪𑄢𑄨𑅁 𑄟𑄧𑄚𑄨 𑄟𑄚𑄬𑄉𑄬 𑄥𑄎𑄬𑄠𑄬𑅁 𑄖𑄬 𑄢𑄎𑄴𑄛𑄪𑄢𑄨𑄢𑄴 𑄟𑄪𑄎𑄪𑄋𑄬 𑄉𑄬𑄣𑄧𑅁 𑄟𑄪𑄎𑄪𑄋𑄬 𑄣𑄪𑄋𑄨𑄚𑄬𑄭 𑄖𑄬
𑄘𑄬𑄣𑄧𑄉𑄰𑄱 𑄛𑄪𑄢𑄨𑄉𑄚𑄧𑄢𑄴 𑄥𑄨𑄁𑄦𑄧 𑄘𑄮𑄢𑄧𑄖𑄴 𑄗𑄨𑄠𑄬𑄭 𑄃𑄊𑄬 𑄃𑄧𑄛𑄧𑄢𑄪𑄛𑄴 𑄃𑄨𑄇𑄴𑄮 𑄘𑄮𑄣𑄴 𑄟𑄨𑄣𑄬𑅁 𑄛𑄧𑄢𑄨 𑄟𑄨𑄣𑄬 𑄥𑄚𑄳𑄠𑅁</p>

<p>𑄝𑄰𑄱𑄘𑄳𑄠𑄧𑄠𑄬𑄢𑄬 𑄘𑄬𑄭 𑄟𑄨𑄣𑄬𑄝𑄮 𑄘𑄨 𑄦𑄖𑄴 𑄝𑄝𑄬𑄭 𑄓𑄉𑄨𑄣𑄮—𑄃𑄠𑄴 𑄃𑄠𑄴, 𑄝𑄰𑄱𑄘𑄬𑄴𑄠𑄬, 𑄃𑄠𑄴𑅁 𑄞𑄣𑄧𑄇𑄴 𑄝𑄧𑄏𑄧𑄢𑄴 𑄙𑄧𑄢𑄨 𑄖𑄧𑄢𑄬 𑄟𑄭𑄪 𑄝𑄌𑄴𑄍𑄬𑄭
𑄃𑄉𑄧𑄁𑄉𑄬𑅁 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄝𑄰𑄱𑄘𑄳𑄠𑄧𑄠𑄬 𑄌𑄧𑄇𑄴𑄧𑄝𑄧𑄇𑄴𑄧 𑄦𑄧𑄣𑄧𑅁 𑄖𑄬 𑄞𑄝𑄨𑄣𑄮 𑄃𑄬 𑄘𑄮𑄣𑄴 𑄟𑄨𑄣𑄬𑄝𑄮 𑄟𑄧𑄢𑄬 𑄇𑄨𑄋𑄨𑄢𑄨 𑄌𑄨𑄚𑄬𑅁 𑄥𑄨𑄠𑄬𑄚𑄬 𑄖𑄬 𑄛𑄪𑄎𑄮𑄢𑄴
𑄉𑄧𑄢𑄨𑄣𑄮—𑄖𑄭𑄪 𑄇𑄧𑄚𑄴𑄚? 𑄟𑄭𑄪 𑄘𑄧 𑄖𑄧𑄢𑄬 𑄚𑄧 𑄌𑄨𑄚𑄮𑄁𑅁 𑄃 𑄟𑄧𑄢𑄬 𑄇𑄨𑄖𑄳𑄠𑄠𑄴 𑄝𑄌𑄴𑄍𑄬 𑄃𑄉𑄧𑄌𑄬𑄴? 𑄟𑄨𑄣𑄬𑄝𑄮 𑄦𑄎𑄨 𑄦𑄎𑄨 𑄇𑄧𑄣𑄧, 𑄃 𑄝𑄰𑄱𑄘𑄳𑄠𑄧𑄠𑄬 𑄖𑄭𑄪
𑄟𑄧𑄢𑄬 𑄚𑄧 𑄌𑄨𑄚𑄮𑄢𑄴? 𑄟𑄭𑄪 𑄘𑄧 𑄖𑄧𑄧𑄢𑄴 𑄟𑄮𑄇𑄴𑅁 𑄌𑄨𑄉𑄮𑄚𑄧𑄣𑄧𑄇𑄬𑄴𑄚𑄴 𑄃𑄟 𑄝𑄛𑄴𑄟𑄠𑄴 𑄖𑄧𑄢𑄴𑄣𑄰𑄱 𑄟𑄧𑄢𑄴 𑄟𑄬𑄣 𑄉𑄧𑄢𑄨 𑄘𑄮𑄚𑄴𑄘𑄬𑅁 𑄟𑄧𑄢𑄴 𑄘𑄧 𑄃𑄬𑄏𑄧 𑄛𑄧𑄢𑄇𑄴
𑄛𑄧𑄢𑄇𑄴 𑄉𑄧𑄢𑄨 𑄦𑄨𑄘𑄮𑄖𑄴 𑄃𑄊𑄬𑅁 𑄖𑄧𑄢𑄴 𑄇𑄨𑄠 𑄦𑄨𑄘𑄮𑄖𑄴 𑄚𑄬𑄭? 𑄟𑄧𑄢𑄴 𑄦𑄨𑄘𑄮𑄖𑄴 𑄃𑄊𑄬 𑄇𑄨𑄚𑄬𑄭 𑄖𑄧𑄢𑄬 𑄃𑄬𑄏𑄧 𑄥𑄧𑄁 𑄝𑄌𑄴𑄍𑄬𑄭 𑄃𑄊𑄧𑄁 𑄃𑄬𑄉𑄟𑄧𑄚𑄬 𑄘𑄬𑄚𑄴 𑄝𑄁
𑄚𑄧 𑄦𑄣𑄬𑄭𑅁 𑄟𑄭𑄪 𑄈𑄧𑄝𑄧𑄢𑄴 𑄛𑄁, 𑄃𑄬𑄇𑄴𑄘𑄨𑄚𑄴 𑄖𑄭𑄪 𑄈𑄟𑄇𑄴𑄇𑄠𑄴 𑄃𑄬𑄝𑄬𑅁 𑄃𑄬𑄌𑄳𑄠 𑄟𑄧𑄢𑄴 𑄞𑄣𑄧𑄇𑄴 𑄝𑄧𑄏𑄧𑄢𑄧𑄢𑄴 𑄝𑄌𑄴𑄍𑄬 𑄗𑄚 𑄥𑄖𑄴𑄗𑄧𑄇𑄴 𑄦𑄧𑄣𑄧𑅁
𑄟𑄨𑄣𑄬𑄝𑄮𑄮 𑄇𑄧𑄙𑄚𑄨 𑄇𑄰𑄱 𑄦𑄘𑄧𑄖𑄴 𑄙𑄧𑄢𑄨 𑄝𑄰𑄱𑄘𑄬𑄠𑄬𑄢𑄬 𑄢𑄎𑄴𑄛𑄪𑄢𑄨𑄖𑄴 𑄞𑄮𑄢𑄬𑄣𑄧𑄉𑄰𑄱 𑄃 𑄝𑄮𑄏𑄬𑄣𑄧𑄉𑄰𑄱 𑄥𑄮𑄚𑄢𑄴 𑄇𑄘𑄨𑄢𑄖𑄴𑅁</p>

<p>𑄝𑄧𑄏𑄨𑄚𑄬𑄭 𑄝𑄰𑄱𑄘𑄬𑄴𑄠𑄬 𑄇𑄧𑄣𑄧, 𑄦𑄰𑄱 𑄛𑄢𑄬, 𑄖𑄧𑄣𑄴𑄣𑄰𑄱 𑄟𑄧𑄢𑄴 𑄉𑄪𑄢𑄮 𑄣𑄧𑄇𑄬𑄴 𑄟𑄬𑄣 𑄦𑄧𑄠𑄬𑅁 𑄦𑄧𑄣𑄬𑄞𑄧 𑄟𑄭𑄪 𑄛𑄪𑄢𑄨 𑄜𑄬𑄣𑄴𑄣𑄮𑄁𑄉𑄰𑄱𑅁 𑄟𑄳𑄦𑄖𑄴𑄧𑄢𑄴 𑄟𑄧𑄢𑄴 𑄘𑄧
𑄃𑄬𑄇𑄴𑄮 𑄟𑄮𑄇𑄴 𑄃𑄊𑄬𑅁 𑄝𑄰𑄱𑄘𑄳𑄠𑄧𑄠𑄬 𑄇𑄧𑄙𑄚𑄴 𑄗𑄪𑄟𑄴 𑄦𑄧𑄘𑄬 𑄚𑄧 𑄦𑄧𑄘𑄬 𑄟𑄨𑄣𑄬𑄝𑄮 𑄇𑄧𑄣𑄧, 𑄗𑄮𑄇𑄴 𑄚 𑄃𑄢𑄧𑄇𑄴𑄮 𑄟𑄮𑄇𑄴𑅁 𑄥𑄨𑄠𑄬𑄚𑄴𑄘𑄰𑄱 𑄇𑄨 𑄦𑄧𑄣𑄧𑅁
𑄃𑄧𑄚𑄬𑄊𑄧𑄢𑄴 𑄇𑄨 𑄘𑄨𑄝𑄬 𑄖𑄨𑄚𑄴𑄮 𑄟𑄮𑄇𑄴 𑄚𑄧 𑄗𑄚𑄴𑄨𑅁 𑄖𑄢𑄬 𑄃𑄨𑄙𑄪 𑄃𑄚𑄨𑄝𑄬𑄉𑄰𑄱𑅁 𑄃𑄟𑄨 𑄘𑄨𑄝𑄮𑄚𑄬 𑄗𑄬𑄝𑄧𑄁𑅁 𑄟𑄭𑄪 𑄖𑄢𑄬 𑄉𑄪𑄢𑄮𑄝𑄮𑄚𑄮𑄢𑄴 𑄥𑄚𑄴 𑄉𑄧𑄢𑄨 𑄢𑄨𑄚𑄨
𑄌𑄬𑄟𑄴, 𑄟𑄬𑄠𑄬 𑄉𑄧𑄢𑄨𑄟𑄴𑅁 𑄥𑄨𑄠𑄚𑄴 𑄘𑄧 𑄃𑄢𑄧 𑄉𑄧𑄟𑄴 𑄦𑄧𑄝𑄧𑅁 𑄟𑄨𑄣𑄬𑄝𑄮𑄢𑄴 𑄇𑄧𑄙𑄚𑄨 𑄝𑄰𑄱𑄘𑄬𑄴𑄠𑄬𑄢𑄴 𑄉𑄧𑄟𑄴 𑄣𑄉𑄨𑄣𑄮𑅁 𑄃𑄬𑄙𑄧𑄇𑄴 𑄘𑄮𑄣𑄴 𑄛𑄧𑄢𑄨 𑄟𑄨𑄣𑄬
𑄥𑄚𑄳𑄠 𑄢𑄪𑄝𑄮 𑄢𑄧𑄁𑅁 𑄖𑄢𑄴 𑄟𑄧𑄚𑄚𑄮 𑄉𑄧𑄟𑄴𑅁 𑄈𑄟𑄇𑄴𑄇𑄠𑄴 𑄃𑄬𑄖𑄬 𑄥𑄧𑄖𑄳𑄠𑄧 𑄇𑄧𑄙𑄠𑄴 𑄇𑄧𑄢𑄴𑅁 𑄟𑄧𑄢𑄴 𑄊𑄧𑄢𑄧𑄢𑄴 𑄟𑄮𑄇𑄴𑄮𑄢𑄬 𑄃𑄨𑄙𑄪 𑄃𑄚𑄨𑄣𑄬𑄉𑄰𑄱 𑄘𑄧 𑄉𑄧𑄟𑄰𑄱
𑄦𑄧𑄝𑄧𑅁 𑄥𑄨𑄠𑄬𑄚𑄬 𑄖𑄬 𑄇𑄧𑄣𑄧, 𑄒𑄨𑄇𑄴 𑄃𑄊𑄬𑅁 𑄟𑄧 𑄟𑄮𑄇𑄴𑄮𑄢𑄬 𑄟𑄭𑄪 𑄃𑄨𑄙𑄪 𑄃𑄚𑄨𑄟𑄴𑄝𑄰𑄱 𑄃𑄭𑅁 𑄃𑄨𑄙𑄪 𑄖𑄪𑄟𑄨 𑄘𑄨𑄝𑄮𑄚𑄬 𑄃𑄬𑄇𑄴 𑄥𑄧𑄟𑄢𑄬 𑄗𑄬𑄝𑅁 𑄟𑄨𑄣𑄬𑄝𑄮
𑄇𑄧𑄣𑄧, 𑄉𑄧𑄟𑄴 𑄦𑄧𑄝𑄧𑄘𑄬 𑄥𑄳𑄠, 𑄉𑄧𑄟𑄴 𑄦𑄧𑄝𑄧𑄘𑄬𑅁 𑄃𑄬 𑄢𑄎𑄴𑄛𑄪𑄢𑄨𑄖𑄴 𑄃𑄧𑄖𑄣𑄨𑄠𑄬 𑄙𑄧𑄚𑄴 𑄥𑄧𑄟𑄴𑄛𑄧𑄘𑄴𑅁 𑄃𑄟𑄨 𑄇𑄧𑄠𑄬𑄇𑄴 𑄎𑄧𑄚𑄧𑄟𑄬-𑄃𑄮 𑄈𑄬𑄭 𑄚𑄧
𑄜𑄪𑄢𑄬𑄝𑄧𑄁𑅁 𑄞𑄮𑄉𑄴 𑄉𑄧𑄢𑄨 𑄚𑄧 𑄜𑄪𑄢𑄬𑄝𑄧𑄁𑅁 𑄖𑄬 𑄃𑄢𑄧 𑄇𑄧𑄣𑄧, 𑄈𑄧𑄝𑄧𑄢𑄴 𑄛𑄌𑄴 𑄝𑄰𑄱𑄘𑄳𑄠𑄧𑄠𑄬, 𑄃𑄬𑄇𑄴𑄘𑄨𑄚𑄴 𑄃𑄬 𑄢𑄬𑄎𑄳𑄠𑄧𑄖𑄴 𑄃𑄉𑄖𑄳𑄠 𑄃𑄬𑄇𑄴 𑄝𑄧𑄢𑄴 𑄛𑄨𑄢𑄬
𑄘𑄬𑄊 𑄘𑄳𑄠𑅁 𑄝𑄬𑄉𑄨𑄘𑄮 𑄟𑄚𑄪𑄌𑄴 𑄝𑄧𑄢𑄴 𑄛𑄨𑄢𑄬𑄖𑄴 𑄛𑄧𑄢𑄨 𑄟𑄧𑄢𑄨 𑄡𑄨𑄠𑄮𑄚𑄴𑅁 𑄡𑄨𑄉𑄪𑄚𑄬 𑄙𑄬𑄭 𑄡𑄨𑄠𑄮𑄚𑄴 𑄥𑄨𑄉𑄪𑄚𑄬 𑄛𑄧𑄢𑄚𑄬 𑄝𑄌𑄴𑄍𑄮𑄚𑄴𑅁 𑄝𑄝𑄘𑄉𑄨 𑄙𑄬𑄭 𑄚𑄧
𑄡𑄚𑄴𑅁 𑄖𑄢 𑄟𑄧𑄌𑄳𑄠𑄧𑄚𑄴𑅁 𑄃𑄟 𑄊𑄧𑄢𑄧𑄖𑄴𑄪𑄚𑄴 𑄝𑄚 𑄟𑄭𑄪 𑄝𑄌𑄳𑄠𑄧𑄁𑄉𑄬𑅁 𑄟𑄧𑄢𑄴 𑄇𑄧𑄝𑄣𑄴 𑄞𑄣 𑄖𑄭𑄪 𑄣𑄪𑄁𑄋𑄮𑄌𑄴𑄨𑅁 𑄃𑄨𑄇𑄴𑄨𑄚𑄬 𑄇𑄧𑄚𑄧 𑄌𑄨𑄘𑄬 𑄚𑄬𑄭𑅁
𑄃𑄬𑄝𑄢𑄧𑄖𑄴 𑄖𑄭𑄪 𑄖𑄧 𑄟𑄮𑄇𑄴𑄮 𑄃𑄨𑄙𑄪 𑄃𑄚𑄴𑄘𑄰𑄱𑅁 𑄃𑄟𑄨 𑄖𑄨𑄚𑄴𑄎𑄧𑄚𑄬 𑄥𑄪𑄊𑄬 𑄥𑄚𑄴𑄘𑄨𑄠𑄬 𑄎𑄨𑄁𑄇𑄚𑄨 𑄉𑄮𑄋𑄬𑄝𑄧𑄁𑅁 𑄘𑄨𑄝𑄮𑄚𑄬 𑄇𑄧𑄙 𑄝𑄖𑄴𑄖𑄠𑄴 𑄙𑄧𑄢𑄙𑄧𑄌𑄳𑄠 𑄉𑄧𑄢𑄨
𑄉𑄨𑄢𑄨𑄖𑄴𑄗𑄨 𑄌𑄣𑄬𑄝𑄧𑄁𑅁 </p>

<p>𑄃𑄬 𑄘𑄮𑄣𑄴 𑄟𑄨𑄣𑄬𑄝𑄮 𑄃𑄏𑄧𑄣𑄬 𑄃𑄨𑄇𑄴𑄮 𑄢𑄬𑄇𑄴𑄈𑄧𑄏𑄨 𑄟𑄨𑄣𑄬𑅁 𑄝𑄰𑄱𑄘𑄳𑄠𑄧𑄠𑄬 𑄟𑄳𑄦𑄖𑄴𑄧𑄢𑄴 𑄚𑄧 𑄌𑄨𑄚𑄨𑄣𑄮𑅁 𑄖𑄬 𑄖 𑄇𑄧𑄙𑄚𑄨 𑄝𑄬𑄇𑄴𑄇𑄚𑄨 𑄎𑄬𑄌𑄬𑄴𑄖𑄴 𑄞𑄨𑄣𑄨
𑄟𑄧𑄚𑄬 𑄉𑄧𑄢𑄨𑄣𑄮𑅁 𑄥𑄨𑄠𑄬𑄚𑄬 𑄝𑄰𑄱𑄘𑄳𑄠𑄧𑄠𑄬 𑄟𑄨𑄣𑄬𑄝𑄮𑄢𑄴 𑄇𑄧𑄙𑄠𑄴 𑄢𑄎𑄨 𑄦𑄰𑄱 𑄇𑄧𑄠𑄬𑄇𑄴 𑄘𑄨𑄚𑄴 𑄎𑄬𑄢𑄬 𑄖 𑄟𑄮𑄇𑄴𑄮𑄢𑄬 𑄈𑄧𑄎 𑄉𑄬𑄣𑄧 𑄖 𑄃𑄉𑄧 𑄊𑄧𑄢𑄧𑄖𑄴𑅁
𑄟𑄳𑄦𑄖𑄴𑄧𑄢𑄴 𑄈𑄧𑄎 𑄡𑄬𑄝𑄢𑄴 𑄃𑄇𑄬𑄴 𑄢𑄬𑄇𑄴𑄈𑄧𑄏𑄨 𑄟𑄨𑄣𑄬𑄝𑄮 𑄖𑄨𑄚𑄴 𑄥𑄧𑄖𑄳𑄠𑄧 𑄈𑄝𑄬𑄣𑄧, 𑄡𑄬𑄚𑄴 𑄖𑄬 𑄈𑄟𑄇𑄴𑄇𑄠𑄴 𑄜𑄨𑄢𑄨 𑄃𑄬𑄎𑄬𑄉𑄰𑄱𑅁 </p>

<p>𑄝𑄰𑄱𑄘𑄳𑄠𑄧𑄠𑄬 𑄊𑄧𑄢𑄧𑄖𑄴 𑄜𑄨𑄢𑄨𑄣𑄮𑅁 𑄊𑄧𑄢𑄧𑄖𑄴 𑄜𑄨𑄢𑄨𑄚𑄬𑄭 𑄖𑄬 𑄖𑄢𑄴 𑄦𑄣𑄴 𑄝𑄨𑄙𑄚𑄧𑄢𑄴 𑄇𑄧𑄙 𑄖 𑄟𑄮𑄇𑄴𑄮𑄢𑄬 𑄞𑄋𑄨 𑄇𑄧𑄣𑄧𑄉𑄨𑅁 𑄇𑄧𑄣𑄧𑄉𑄨 𑄖𑄢𑄴 𑄛𑄧𑄗𑄴
𑄦𑄢𑄚𑄨𑄢𑄴 𑄇𑄧𑄙, 𑄛𑄧𑄙𑄬 𑄛𑄧𑄙𑄬 𑄖𑄬𑄋, 𑄥𑄮𑄚 𑄢𑄪𑄝𑄮 𑄃 𑄟𑄧𑄕𑄨 𑄟𑄚𑄨𑄇𑄳𑄠𑄧 𑄛𑄚𑄢𑄴 𑄇𑄧𑄙𑅁 𑄃 𑄈𑄟𑄇𑄴𑄇𑄠𑄴 𑄥𑄬 𑄛𑄧𑄢𑄨𑄟𑄨𑄣𑄬 𑄥𑄚𑄳𑄠 𑄘𑄮𑄣𑄴
𑄟𑄨𑄣𑄬𑄝𑄮𑄢𑄴 𑄇𑄧𑄙𑅁 𑄖𑄬 𑄇𑄧𑄣𑄧, 𑄉𑄪𑄢𑄮 𑄣𑄧𑄇𑄬𑄴𑄚𑄴 𑄃𑄟 𑄟𑄝𑄝𑄬 𑄖𑄣𑄴𑄣𑄰𑄱 𑄡𑄧𑄇𑄬𑄴𑄚𑄴 𑄟𑄬𑄣 𑄉𑄧𑄢𑄨 𑄘𑄮𑄚𑄴, 𑄥𑄨𑄠𑄬𑄚𑄴 𑄘𑄧 𑄃𑄨𑄇𑄴𑄨𑄚𑄬 𑄛𑄣𑄧𑄚𑄴 𑄉𑄧𑄢
𑄛𑄧𑄢𑄨𑄝𑄮𑅁 𑄖𑄬 𑄞𑄣𑄧𑄇𑄴 𑄝𑄧𑄏𑄧𑄢𑄴 𑄙𑄧𑄢𑄨 𑄟𑄧𑄢𑄬 𑄙𑄢𑄌𑄴 𑄉𑄧𑄢𑄨 𑄉𑄧𑄢𑄨 𑄝𑄬𑄌𑄢𑄨 𑄝𑄌𑄴𑄍𑄬𑄭 𑄃𑄊𑄬𑅁 𑄃𑄨𑄇𑄴𑄨𑄚𑄬 𑄣𑄉𑄧𑄖𑄴 𑄛𑄦𑄴𑄛𑄨 𑄦𑄰𑄱 𑄟𑄭𑄪 𑄘𑄧 𑄟𑄪 𑄜𑄨𑄢𑄬𑄭
𑄗𑄬𑄭 𑄚𑄧 𑄛𑄢𑄧𑄁𑅁 𑄥𑄨𑄠𑄬𑄚𑄬 𑄇𑄧𑄋𑄧𑄖𑄬𑄴 𑄡𑄬𑄭 𑄥𑄨𑄙𑄪 𑄡𑄬𑄭𑅁 𑄥𑄨𑄙𑄪 𑄥𑄪𑄊𑄬 𑄥𑄚𑄴𑄘𑄨𑄠𑄬 𑄗𑄬𑄭 𑄛𑄢𑄨𑄝𑄮𑄁𑅁 𑄞𑄖𑄴 𑄇𑄝𑄧𑄢𑄧𑄢𑄴 𑄇𑄧𑄚𑄧 𑄌𑄨𑄘𑄬 𑄚𑄬𑄭, 𑄖𑄬𑄋
𑄛𑄧𑄠𑄴𑄏𑄬𑄢𑄴 𑄙𑄧𑄚𑄴 𑄥𑄧𑄟𑄴𑄛𑄧𑄘𑄧𑄢𑄴 𑄇𑄧𑄚𑄧 𑄌𑄨𑄘𑄬 𑄚𑄬𑄭𑅁 𑄖𑄪𑄟𑄨 𑄝𑄧𑄢𑄴 𑄝𑄮𑄚𑄴 𑄃 𑄉𑄪𑄢𑄮 𑄝𑄮𑄚𑄮 𑄥𑄚𑄳𑄠 𑄉𑄧𑄢𑄨 𑄗𑄬𑄭 𑄛𑄢𑄨𑄝𑅁 𑄃𑄬𑄙𑄮𑄇𑄳𑄠𑄚𑄴 𑄚𑄚𑄚𑄴
𑄇𑄧𑄙 𑄇𑄰𑄱 𑄝𑄰𑄱𑄘𑄳𑄠𑄧𑄠𑄬 𑄖 𑄟𑄮𑄇𑄴𑄮𑄢𑄬 𑄝𑄪𑄏𑄬𑄣𑄧𑅁 𑄝𑄬𑄇𑄴 𑄥𑄪𑄚𑄨𑄚𑄬𑄭 𑄖 𑄟𑄮𑄇𑄴𑄇𑄰𑄱 𑄇𑄧𑄣𑄧, 𑄝𑄚 𑄙𑄧𑄚𑄴𑄥𑄧𑄟𑄴𑄛𑄧𑄖𑄨𑄴, 𑄈𑄬𑄝𑄢𑄴 𑄘𑄬𑄝𑄢𑄴 𑄗𑄬𑄣𑄬 𑄦𑄧𑄠𑄴 𑄚𑄨?
𑄟𑄚𑄪𑄏𑄮𑄢𑄴 𑄌𑄨𑄖𑄴 𑄎𑄪𑄢𑄰𑄱𑄘𑄬 𑄃𑄘𑄟𑄳𑄠 𑄛𑄢𑄣𑄳𑄠𑄢𑄴 𑄟𑄨𑄣𑄮𑄚𑄴 𑄥𑄨𑄣𑄮𑄚𑄮𑄖𑄴, 𑄟𑄬𑄠𑄬 𑄘𑄧𑄠𑄬𑄖𑄴, 𑄃𑄪𑄘𑄮𑄚𑄨 𑄝𑄧𑄏𑄧𑄚𑄨𑄖𑄴𑅁 𑄟𑄚𑄪𑄏𑄮𑄢𑄴 𑄝𑄧𑄣𑄝𑄧𑄣𑄬 𑄟𑄚𑄪𑄌𑄴
𑄝𑄎𑄨 𑄗𑄚𑄴𑅁 𑄖𑄭𑄪 𑄇𑄧𑄣𑄬𑄘𑄬 𑄥𑄨𑄙𑄪 𑄞𑄬𑄣𑄬 𑄟𑄚𑄪𑄏𑄮 𑄢𑄧 𑄝𑄖𑄌𑄴 𑄚𑄬𑄭𑅁 𑄌𑄨𑄇𑄴𑄌𑄨𑄇𑄳𑄠 𑄉𑄧𑄢𑄨 𑄥𑄧𑄘𑄧𑄢𑄴 𑄖𑄨𑄚𑄴𑄎𑄧𑄚𑄬 𑄇𑄨𑄋𑄨𑄢𑄨 𑄟𑄧𑄚𑄧𑄥𑄪𑄊𑄬 𑄗𑄬𑄝𑄧𑄁?
𑄝𑄰𑄱𑄘𑄳𑄠𑄧𑄠𑄬 𑄇𑄧𑄣𑄧, 𑄃𑄨𑄇𑄴𑄨𑄚𑄬 𑄟𑄚𑄪𑄌𑄴 𑄎𑄧𑄚𑄴 𑄚𑄧 𑄗𑄬𑄣𑄬-𑄃𑄮 𑄣𑄢𑄳𑄦𑄬 𑄣𑄢𑄳𑄦𑄬 𑄉𑄧𑄢𑄨 𑄈𑄟𑄇𑄴𑄇𑄠𑄴 𑄟𑄚𑄪𑄌𑄴 𑄞𑄧𑄢𑄨𑄝𑄇𑄴𑄨 𑄥𑄨𑄙𑄪𑅁 𑄉𑄮𑄎𑄬𑄚𑄧𑄢𑄴 𑄝𑄚𑄬𑄠𑄬
𑄥𑄨𑄢𑄨𑄖𑄴𑄨𑄝𑄟𑄴 𑄈𑄣𑄨 𑄛𑄧𑄢𑄨 𑄗𑄠𑄴 𑄚𑄨? 𑄛𑄮𑄣𑄳𑄠 𑄛𑄮𑄣𑄳𑄠 𑄦𑄧𑄣𑄬𑄝𑄮 𑄖𑄧𑄢𑄴 𑄟𑄧𑄢𑄴 𑄉𑄧𑄟𑄴 𑄣𑄉𑄨 𑄚𑄧 𑄛𑄢𑄬, 𑄎𑄬𑄢𑄬𑄘𑄨 𑄌𑄨𑄖𑄴 𑄞𑄧𑄢𑄨𑄝𑄮 𑄥𑄳𑄠𑅁
𑄃𑄬𑄙𑄮𑄇𑄳𑄠𑄚𑄴 𑄚𑄚𑄚𑄴 𑄇𑄧𑄙 𑄇𑄰𑄱 𑄝𑄰𑄱𑄘𑄳𑄠𑄧𑄠𑄬 𑄖𑄢𑄴 𑄟𑄮𑄇𑄴𑄮𑄢𑄬 𑄝𑄪𑄏𑄬𑄣𑄧𑅁 𑄥𑄬𑄌𑄴𑄟𑄬𑄌𑄴 𑄖 𑄟𑄮𑄇𑄴𑄮 𑄡𑄬𑄝𑄖𑄳𑄠𑄠𑄴 𑄢𑄎𑄨 𑄦𑄧𑄣𑄧𑅁 𑄃 𑄖𑄬𑄟𑄴𑄟𑄁 𑄟𑄧𑄎𑄨𑄟𑄴
𑄖𑄢 𑄖𑄇𑄬𑄣𑄳𑄠 𑄎𑄠𑄴𑄎𑄪𑄇𑄴𑄮𑄣𑄬 𑄢𑄎𑄴𑄛𑄪𑄢𑄨𑄖𑄴 𑄜𑄨𑄢𑄨 𑄉𑄬𑄣𑄇𑄴𑅁 </p>

<p>𑄝𑄰𑄱𑄘𑄳𑄠𑄧𑄠𑄬 𑄃 𑄖 𑄟𑄮𑄇𑄴𑄮 𑄜𑄨𑄢𑄨 𑄃𑄬𑄍𑄳𑄠𑄧𑄚𑄴 𑄘𑄬𑄭 𑄘𑄮𑄣𑄴 𑄟𑄨𑄣𑄬𑄝𑄮 𑄃𑄧𑄖𑄴𑄗𑄖𑄴 𑄢𑄬𑄇𑄴𑄈𑄧𑄏𑄨 𑄞𑄢𑄨 𑄈𑄪𑄎𑄨 𑄦𑄧𑄣𑄧𑅁 𑄖𑄢𑄴 𑄟𑄧𑄚𑄬 𑄟𑄧𑄚𑄬 𑄎𑄪𑄘𑄮
𑄝𑄪𑄘𑄴𑄙𑄨 𑄗𑄬𑄣𑄬-𑄃𑄮 𑄝𑄢𑄬𑄘𑄨 𑄚𑄨𑄎𑄮𑄢𑄬 𑄉𑄧𑄟𑄴 𑄘𑄬𑄊𑄬𑄣𑄧𑅁 𑄖𑄬 𑄛𑄧𑄠𑄴𑄣 𑄛𑄧𑄠𑄴𑄣 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄃𑄬𑄟𑄧𑄚𑄴 𑄉𑄧𑄟𑄴 𑄝𑄳𑄠𑄝𑄧𑄦𑄢𑄴 𑄘𑄬𑄊𑄬𑄣𑄧, 𑄝𑄧𑄘𑄴𑄚𑄟𑄴
𑄉𑄧𑄢𑄨𑄝𑄢𑄴 𑄇𑄧𑄚𑄧 𑄞𑄧 𑄚𑄬𑄭𑅁 𑄖𑄬 𑄟𑄚𑄬𑄭 𑄟𑄨𑄣𑄬𑄝𑄮𑄢𑄬 𑄇𑄧𑄣𑄧, 𑄖𑄧𑄖𑄴𑄪𑄚𑄴 𑄃𑄉𑄬 𑄝𑄰𑄱𑄘𑄳𑄠𑄧𑄠𑄬𑄣𑄰𑄱 𑄟𑄧𑄢𑄴 𑄟𑄬𑄣 𑄦𑄮𑄠𑄬, 𑄥𑄬𑄭 𑄌𑄨𑄉𑄮𑄚𑄮 𑄣𑄧𑄇𑄬𑄴𑅁 𑄥𑄨𑄠𑄬𑄚𑄬 𑄟𑄭𑄪
𑄖𑄧𑄢𑄴 𑄝𑄧𑄢𑄴 𑄝𑄮𑄚𑄴, 𑄖𑄭𑄪 𑄟𑄧𑄢𑄴 𑄉𑄪𑄢𑄮 𑄝𑄮𑄚𑄴𑅁 𑄟𑄭𑄪 𑄖𑄧𑄢𑄬 𑄥𑄧𑄘𑄧𑄢𑄴 𑄉𑄪𑄢𑄮𑄝𑄮𑄚𑄮 𑄙𑄧𑄇𑄳𑄠𑄚𑄴 𑄉𑄧𑄢𑄨 𑄛𑄣𑄬𑄟𑄴, 𑄖𑄭𑄪 𑄌𑄨𑄘𑄬 𑄚𑄧 𑄉𑄧𑄢𑄨𑄌𑄴𑅁 𑄟𑄚𑄬𑄭
𑄟𑄨𑄣𑄬𑄝𑄰𑄱 𑄢𑄬𑄇𑄴𑄈𑄧𑄏𑄨𑄢𑄴 𑄃𑄬 𑄇𑄧𑄙𑄚𑄨𑄣𑄰𑄱 𑄝𑄪𑄇𑄴 𑄝𑄚𑄨𑄣𑄮𑅁 𑄞𑄝𑄨𑄣𑄮, 𑄟𑄨𑄣𑄬𑄝𑄮 𑄘𑄧 𑄉𑄧𑄟𑄴 𑄃𑄊𑄬𑅁 𑄟𑄳𑄦𑄖𑄴𑄧𑄢𑄴 𑄖𑄬 𑄈𑄧𑄝𑄧𑄢𑄴 𑄚𑄧 𑄛𑄠𑄴 𑄃𑄨𑄝𑄬 𑄃𑄏𑄧𑄣𑄬
𑄢𑄬𑄇𑄴𑄈𑄧𑄏𑄨 𑄟𑄨𑄣𑄬𑅁 𑄟𑄪𑄉𑄚𑄴 𑄟𑄨𑄙𑄬, 𑄃𑄧𑄚𑄴𑄖𑄧𑄢𑄧𑄖𑄴 𑄖𑄨𑄘𑄬𑅁</p>

<p>𑄡𑄬 𑄦𑄮𑄇𑄴, 𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨 𑄖𑄢𑄢𑄴 𑄖𑄨𑄚𑄴𑄎𑄧𑄚𑄧𑄢𑄴 𑄥𑄧𑄁𑄥𑄢𑄴 𑄃𑄢𑄧𑄟𑄴𑄞𑄧 𑄦𑄧𑄣𑄧𑅁 𑄘𑄬𑄊𑄧𑄘𑄬 𑄘𑄧 𑄥𑄪𑄊𑄮𑄢𑄴 𑄥𑄧𑄁𑄥𑄢𑄴, 𑄈𑄬𑄝𑄢𑄴 𑄘𑄬𑄝𑄢𑄴
𑄌𑄨𑄘𑄬 𑄚𑄬𑄭, 𑄞𑄖𑄴 𑄇𑄝𑄧𑄢𑄧 𑄢𑄖𑄴 𑄚𑄬𑄭𑅁 𑄖𑄧𑄎𑄨𑄟𑄴 𑄞𑄧𑄢𑄧𑄚𑄴 𑄞𑄧𑄖𑄴𑄨 𑄢𑄎𑄴𑄛𑄪𑄢𑄨𑅁 𑄌𑄮𑄣𑄮 𑄎𑄉𑄖𑄴 𑄌𑄮𑄣𑄴, 𑄙𑄚𑄧 𑄎𑄉𑄖𑄴 𑄙𑄚𑄴𑅁 𑄙𑄧𑄚𑄴
𑄥𑄧𑄟𑄴𑄛𑄧𑄘𑄧𑄢𑄴 𑄇𑄧𑄚𑄧 𑄃𑄪𑄚𑄮 𑄚𑄬𑄭𑅁 𑄈𑄣𑄨𑄇𑄴 𑄖𑄢 𑄖𑄨𑄚𑄴𑄎𑄧𑄚𑄴 𑄝𑄘𑄬 𑄃𑄧𑄚𑄳𑄠𑄧 𑄇𑄨𑄃𑄮𑄎𑄧𑄚𑄴 𑄚𑄬𑄭𑅁 𑄚𑄬𑄭 𑄟𑄚𑄳𑄠𑄧𑄢𑄴 𑄢𑄧 𑄝𑄖𑄌𑄴𑅁 𑄟𑄚𑄪𑄏𑄮𑄢𑄴
𑄇𑄧𑄣𑄧𑄇𑄣𑅁 𑄖𑄨𑄚𑄴𑄎𑄧𑄚𑄬 𑄇𑄧𑄙𑄧𑄇𑄴 𑄃𑄢𑄴 𑄇𑄧𑄙 𑄇𑄧𑄝𑄇𑄴, 𑄉𑄧𑄛𑄴𑄥𑄧𑄛𑄴 𑄘𑄨𑄝𑄇𑄴, 𑄝𑄨𑄉𑄨𑄙𑄨 𑄇𑄨𑄢𑄨𑄟𑄨𑄢𑄨 𑄉𑄧𑄢𑄨𑄝𑄇𑄴𑅁 𑄥𑄨𑄠𑄬𑄚𑄬 𑄝𑄰𑄱𑄘𑄳𑄠𑄧𑄠𑄬 𑄝𑄬𑄚𑄳𑄠
𑄝𑄬𑄣𑄳𑄠 𑄥𑄨𑄉𑄬𑄢𑄬 𑄡𑄠𑄴𑅁 𑄥𑄨𑄉𑄬𑄢𑄴 𑄉𑄧𑄢𑄨 𑄦𑄪𑄢𑄨𑄁 𑄌𑄧𑄋𑄧𑄢 𑄟𑄢𑄨 𑄃𑄚𑄬𑄉𑄰𑄱𑅁 </p>

<p>𑄟𑄳𑄦𑄖𑄴𑄧𑄢𑄴 𑄝𑄰𑄱𑄘𑄳𑄠𑄧𑄠𑄬 𑄦𑄪𑄢𑄨𑄁 𑄝 𑄌𑄧𑄋𑄧𑄢 𑄟𑄢𑄨 𑄃𑄚𑄨𑄣𑄬𑄉𑄰𑄱-𑄃𑄮 𑄖𑄨𑄚𑄴𑄎𑄧𑄚𑄬 𑄃𑄬𑄇𑄴𑄮 𑄌𑄧𑄋𑄧𑄢 𑄖𑄨𑄚𑄴𑄘𑄨𑄚𑄬 𑄈𑄬𑄭 𑄜𑄪𑄢𑄚𑄴𑅁 𑄝𑄰𑄱𑄘𑄳𑄠𑄧𑄠𑄬 𑄃 𑄟𑄚𑄬𑄭
𑄟𑄨𑄣𑄬𑄝𑄮 𑄥𑄨𑄠𑄚𑄴𑄘𑄰𑄱 𑄃𑄟𑄳𑄦𑄧𑄇𑄴 𑄦𑄧𑄚𑄴𑅁 𑄃𑄬 𑄛𑄰𑄱𑄘𑄬𑄚𑄬 𑄍𑄧𑄣𑄴 𑄙𑄧𑄌𑄳𑄠 𑄢𑄬𑄇𑄴𑄈𑄧𑄏𑄨 𑄇𑄧𑄠𑄴𑄘𑄬—𑄃𑄮 𑄝𑄰𑄱𑄘𑄬𑄴𑄠𑄬, 𑄚𑄨𑄖𑄴𑄖𑄉𑄬 𑄃𑄬 𑄝𑄟𑄧𑄢𑄴 𑄥𑄨𑄉𑄬𑄢𑄧𑄢𑄴
𑄦𑄬𑄢𑄚𑄨𑄢𑄴 𑄝𑄧𑄢𑄴𑄉𑄧𑄖𑄴 𑄚𑄬𑄭𑄘𑄬 𑄞𑄨𑄣𑄬𑅁 𑄥𑄨𑄉𑄬𑄢𑄧𑄢𑄴 𑄦𑄬𑄢𑄚𑄨 𑄘𑄬𑄚𑄬 𑄞𑄨𑄣𑄬 𑄌𑄮𑄈𑄴 𑄛𑄘𑄚𑄴𑄘𑄨𑅁 𑄝𑄰𑄱𑄘𑄳𑄠𑄧𑄠𑄬 𑄃𑄬 𑄇𑄧𑄙𑄚𑄴𑄘𑄰𑄱 𑄝𑄪𑄏𑄴 𑄛𑄠𑄴𑅁 𑄃 𑄟𑄚𑄬𑄭
𑄟𑄨𑄣𑄬𑄝𑄮 𑄃𑄟𑄳𑄦𑄧𑄇𑄴 𑄦𑄮𑄚𑄬𑄭 𑄞𑄝𑄬𑅁</p>

<p>𑄃𑄬𑄙𑄮𑄇𑄳𑄠𑄚𑄴 𑄉𑄧𑄢𑄨 𑄖𑄢𑄢𑄴 𑄘𑄨𑄚𑄴 𑄝𑄨𑄘𑄨 𑄡𑄢𑄴𑅁 𑄗𑄇𑄬𑄴 𑄗𑄇𑄬𑄴 𑄃𑄬𑄇𑄴𑄘𑄨𑄚𑄴 𑄘𑄳𑄠𑄧𑄥𑄪𑄘𑄨𑄚𑄴 𑄉𑄪𑄢𑄮 𑄛𑄬𑄘𑄧𑄖𑄴 𑄝𑄎𑄬𑄣𑄇𑄴𑅁 𑄉𑄞𑄢𑄴 𑄦𑄧𑄣𑄇𑄴𑅁
𑄘𑄬𑄊 𑄡𑄠𑄴 𑄃𑄬 𑄃𑄧𑄇𑄴𑄖𑄧𑄖𑄴 𑄝𑄬𑄌𑄴 𑄖𑄮𑄚𑄬 𑄝𑄧𑄢𑄴𑄉𑄧𑄖𑄴 𑄛 𑄚𑄧 𑄡𑄠𑄴𑅁 𑄃𑄬𑄇𑄴𑄮 𑄦𑄪𑄢𑄨𑄁 𑄝 𑄃𑄬𑄇𑄴𑄮 𑄌𑄧𑄋𑄧𑄢 𑄃𑄬𑄇𑄴𑄘𑄨𑄚𑄬 𑄥𑄬𑄌𑄴𑅁 𑄃𑄨𑄠𑄚𑄴𑄘𑄰𑄱 𑄟𑄚𑄬𑄭
𑄟𑄨𑄣𑄬𑄝𑄮𑄢𑄴 𑄟𑄧𑄚𑄬 𑄟𑄧𑄚𑄬 𑄢𑄬𑄇𑄴𑄈𑄧𑄏𑄨𑄢𑄬 𑄥𑄧𑄚𑄴𑄘𑄬𑄦𑄧 𑄦𑄧𑄣𑄧𑅁 𑄟𑄳𑄦𑄖𑄴𑄧𑄢𑄴 𑄛𑄳𑄢𑄧𑄟𑄕𑄴 𑄚𑄬𑄭, 𑄇𑄨𑄌𑄴𑄪 𑄇𑄰𑄱 𑄚𑄧 𑄛𑄢𑄬𑅁</p>

<p>𑄃𑄬𑄇𑄴𑄥𑄧𑄟𑄧𑄠𑄴 𑄘𑄳𑄠𑄧 𑄥𑄪𑄘𑄨𑄚𑄬 𑄛𑄮 𑄜𑄪𑄘𑄮𑄁 𑄜𑄪𑄘𑄮𑄁 𑄦𑄧𑄣𑄇𑄴𑅁 𑄘𑄳𑄠𑄧𑄎𑄧𑄚𑄧𑄢𑄴 𑄟𑄳𑄦𑄌𑄴 𑄌𑄚𑄴 𑄛𑄪𑄢𑄬𑄭 𑄃𑄬𑄌𑄳𑄠𑅁 𑄘𑄬𑄊 𑄉𑄬𑄣𑄧 𑄛𑄧𑄖𑄴𑄗𑄧𑄟𑄴 𑄢𑄬𑄇𑄴𑄈𑄧𑄏𑄨
𑄛𑄮 𑄜𑄪𑄘𑄬𑄣𑄧𑅁 𑄖𑄢 𑄖 𑄚𑄋𑄚𑄴 𑄢𑄊𑄬𑄭 𑄘𑄨𑄣𑄇𑄴 𑄥𑄧𑄖𑄳𑄠𑄧𑄓𑄣𑄴𑅁 𑄖 𑄇𑄧𑄠𑄬𑄇𑄴𑄘𑄨𑄚𑄴 𑄎𑄬𑄢𑄬 𑄜𑄪𑄘𑄬𑄣𑄧 𑄟𑄚𑄬𑄭 𑄟𑄨𑄣𑄬𑄝𑄮𑅁 𑄖 𑄥𑄨𑄝𑄬-𑄃𑄮 𑄟𑄧𑄢𑄧𑄖𑄴
𑄛𑄮𑅁 𑄖 𑄚𑄋𑄚𑄴 𑄢𑄊𑄬𑄭 𑄘𑄨𑄣𑄇𑄴 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴𑅁</p>

<p>𑄘𑄨 𑄥𑄪𑄘𑄨𑄚𑄮𑄢𑄴 𑄘𑄨𑄝𑄬 𑄛𑄮𑅁 𑄥𑄨𑄉𑄪𑄚𑄴 𑄘𑄋𑄧𑄢𑄴 𑄘𑄨𑄊𑄮𑄣𑄴 𑄦𑄮 𑄙𑄧𑄢𑄨𑄣𑄇𑄴𑅁 𑄛𑄧𑄠𑄴𑄣 𑄘𑄧𑄣𑄧𑄇𑄴 𑄘𑄮𑄚𑄴, 𑄎𑄬𑄢𑄬𑄘𑄨 𑄦𑄘𑄨 𑄝𑄬𑄢𑄚𑄴, 𑄈𑄢
𑄦𑄧𑄚𑄴𑅁 𑄃𑄬 𑄥𑄧𑄟𑄧𑄠𑄴 𑄃𑄬𑄇𑄴𑄘𑄨𑄚𑄴 𑄝𑄰𑄱𑄘𑄳𑄠𑄧𑄠𑄬 𑄥𑄨𑄉𑄬𑄢𑄬 𑄡𑄬𑄭 𑄃𑄬𑄇𑄴𑄮 𑄘𑄋𑄧𑄢𑄴 𑄌𑄧𑄋𑄧𑄢 𑄟𑄢𑄨 𑄃𑄭𑄚𑄳𑄠𑅁 𑄖𑄢 𑄌𑄧𑄋𑄧𑄢𑄝𑄮 𑄇𑄪𑄘𑄨 𑄇𑄘𑄨 𑄢𑄚𑄨𑄣𑄇𑄴𑅁
𑄃𑄬𑄇𑄴𑄣𑄧𑄉𑄬 𑄟𑄨𑄣𑄨 𑄃𑄬𑄇𑄴 𑄥𑄌𑄴 𑄈𑄬𑄭 𑄝𑄘𑄴𑄝𑄉𑄨𑄉𑄚𑄴 𑄎𑄬𑄢𑄬 𑄈𑄬𑄝𑄖𑄳𑄠𑄠𑄴 𑄗𑄧𑄣𑄇𑄴𑄴𑅁 𑄥𑄬𑄘𑄨𑄚𑄳𑄠 𑄟𑄳𑄦𑄖𑄴𑄧𑄢𑄴 𑄟𑄚𑄬𑄭 𑄟𑄨𑄣𑄬𑄝𑄮 𑄃𑄬𑄉𑄬𑄟𑄴 𑄉𑄧𑄢𑄨𑄣𑄮—𑄢𑄚𑄳𑄠
𑄖𑄮𑄚𑄚𑄨 𑄇𑄪𑄙𑄪 𑄡𑄠𑄴, 𑄃𑄬𑄌𑄳𑄠 𑄌𑄪𑄉𑄨 𑄘𑄨𑄟𑄴𑅁 𑄖𑄬 𑄢𑄬𑄘𑄮𑄖𑄴 𑄊𑄪𑄟𑄴 𑄚𑄧 𑄡𑄬𑄭 𑄛𑄮𑄣𑄴𑄣𑄬𑄭 𑄢𑄧𑄣𑄧𑅁 𑄢𑄬𑄘𑄮 𑄥𑄧𑄟𑄴𑄞𑄉𑄧𑄖𑄴 𑄌𑄠𑄴𑄘𑄬 𑄢𑄬𑄇𑄴𑄈𑄧𑄏𑄨 𑄎𑄪𑄌𑄴
𑄎𑄪𑄌𑄴 𑄉𑄧𑄢𑄨 𑄃𑄪𑄘𑄨𑄚𑄬𑄭 𑄖𑄮𑄚𑄴 𑄛𑄨𑄣𑄬𑄝𑄮𑄖𑄴𑄪𑄚𑄴 𑄖𑄮𑄚𑄚𑄨 𑄈𑄢𑄴𑄣𑄰𑄱𑅁 𑄥𑄬 𑄃𑄧𑄇𑄴𑄖𑄧𑄖𑄴 𑄢𑄬𑄇𑄴𑄈𑄧𑄏𑄨 𑄖 𑄟𑄚𑄬𑄭 𑄟𑄨𑄣𑄬 𑄍𑄧𑄣𑄧𑄋𑄚𑄴 𑄍𑄢𑄨 𑄢𑄬𑄇𑄴𑄈𑄧𑄏𑄨 𑄢𑄪𑄛𑄴
𑄙𑄮𑄌𑄳𑄠𑅁 𑄖𑄢𑄴 𑄝𑄨𑄢𑄬𑄖𑄴 𑄇𑄬𑄠𑄬, 𑄘𑄋𑄧𑄢𑄴 𑄘𑄋𑄧𑄢𑄴 𑄎𑄮𑄣𑄴𑄎𑄮𑄣𑄳𑄠 𑄌𑄮𑄈𑄴, 𑄘𑄨𑄊𑄮𑄣𑄴 𑄘𑄨𑄊𑄮𑄣𑄴 𑄦𑄖𑄴, 𑄣𑄟𑄴𑄝 𑄣𑄟𑄴𑄝 𑄚𑄧𑄇𑄴𑅁 𑄎𑄨𑄣𑄴 𑄚𑄳𑄦𑄨𑄉𑄨𑄣𑄬𑄭
𑄃𑄎𑄪𑄣𑄴𑄉𑄧𑄢𑄨 𑄖𑄮𑄚𑄴 𑄛𑄨𑄣𑄬𑄖𑄴𑄪𑄚𑄴 𑄖𑄮𑄚𑄚𑄨 𑄈𑄢𑄴𑅁 𑄃𑄨𑄠𑄚𑄴 𑄘𑄬𑄭 𑄟𑄚𑄬𑄭 𑄟𑄨𑄣𑄬𑄝𑄮 𑄘𑄧 𑄇𑄬𑄠𑄬 𑄗𑄧𑄘𑄧𑄢𑅁 𑄖𑄬 𑄉𑄨𑄢𑄴𑄉𑄨𑄢𑄘𑄬 𑄉𑄨𑄢𑄴𑄉𑄨𑄢𑄘𑄬 𑄙𑄬𑄭 𑄡𑄖𑄬𑄴
𑄙𑄪𑄌𑄴 𑄈𑄬𑄣𑄧 𑄑𑄋𑄳𑄠 𑄑𑄋𑄳𑄠 𑄃𑄬𑄇𑄴𑄮 𑄎𑄪𑄢𑄴𑄉𑄮𑄖𑄴𑅁 𑄎𑄪𑄢𑄴𑄉𑄮𑄖𑄴𑄪𑄚𑄴 𑄗𑄚𑄴𑄘𑄳𑄢𑄁 𑄗𑄚𑄴𑄘𑄳𑄢𑄁 𑄛𑄧𑄢𑄨 𑄉𑄬𑄣𑄇𑄴 𑄗𑄣𑄴 𑄇𑄧𑄘𑄧𑄢𑅁 𑄟𑄚𑄬𑄭 𑄟𑄨𑄣𑄬𑄝𑄮 𑄥𑄬𑄇𑄨𑄖𑄳𑄠
𑄢𑄨𑄚𑄨 𑄚𑄧 𑄌𑄬𑄭 𑄙𑄝 𑄃𑄬𑄣𑄧 𑄖 𑄝𑄨𑄌𑄴𑄮𑄚𑄧𑄖𑄴𑅁 𑄇𑄝𑄧𑄢𑄴 𑄟𑄪 𑄖𑄨𑄁𑄖𑄁𑄨𑄋𑄬 𑄉𑄧𑄢𑄨 𑄛𑄧𑄢𑄨𑄣𑄮𑄉𑄨𑅁 𑄢𑄬𑄇𑄴𑄈𑄧𑄏𑄨 𑄟𑄳𑄦𑄖𑄴𑄧𑄢𑄴 𑄖𑄢𑄬 𑄚𑄧 𑄘𑄬𑄊𑄬𑅁 𑄖𑄬 𑄞𑄝𑄨𑄣𑄮
𑄃𑄨𑄝𑄬 𑄈𑄟𑄇𑄴𑄇𑄠𑄴 𑄝𑄰𑄱𑄘𑄳𑄠𑄧𑄠𑄬 𑄦𑄧𑄝𑄧𑄘𑄬𑅁 𑄙𑄧𑄢 𑄈𑄬𑄠𑄬 𑄡𑄧𑄇𑄬𑄴𑄚𑄴 𑄖𑄬 𑄟𑄧𑄚𑄬 𑄟𑄧𑄚𑄬 𑄖𑄢𑄬 𑄖𑄉𑄨 𑄢𑄧𑄣𑄧𑅁</p>

<p>𑄖 𑄇𑄬𑄣𑄳𑄠 𑄝𑄬𑄚𑄳𑄠𑄬 𑄛𑄧𑄦𑄴𑄢𑄴 𑄦𑄧𑄣𑄧𑅁 𑄟𑄚𑄬𑄭 𑄟𑄨𑄣𑄬𑄝𑄮 𑄖𑄬 𑄇𑄨𑄌𑄴𑄪 𑄈𑄧𑄝𑄧𑄢𑄴 𑄚𑄧 𑄛𑄠𑄴𑄘𑄬 𑄥𑄚𑄴 𑄉𑄧𑄢𑄨 𑄢𑄧𑄣𑄧𑅁 𑄃 𑄝𑄰𑄱𑄘𑄳𑄠𑄧𑄠𑄬
𑄃𑄧𑄚𑄳𑄠𑄧𑄘𑄨𑄚𑄮𑄢𑄴 𑄙𑄧𑄉𑄬 𑄝𑄬𑄚𑄳𑄠 𑄟𑄙𑄚𑄴 𑄥𑄨𑄉𑄬𑄢𑄴 𑄉𑄧𑄢 𑄉𑄬𑄣𑄧𑅁 𑄖𑄬 𑄥𑄨𑄉𑄬𑄢𑄬 𑄡𑄚𑄢𑄴 𑄃𑄬𑄖𑄴𑄪𑄇𑄴 𑄎𑄬𑄢𑄬 𑄢𑄬𑄇𑄴𑄈𑄧𑄏𑄨 𑄇𑄧𑄣𑄧, 𑄊𑄧𑄢𑄧𑄖𑄴 𑄝𑄰𑄱 𑄗𑄬𑄝𑄢𑄴
𑄉𑄧𑄟𑄴 𑄚𑄧 𑄣𑄉𑄬𑄢𑄴𑅁 𑄟𑄭𑄪-𑄃𑄮 𑄖𑄮𑄚𑄴 𑄖𑄮𑄉 𑄡𑄬𑄟𑄴𑄝𑄬𑅁 𑄃𑄬𑄇𑄧𑄙𑄚𑄴 𑄇𑄰𑄱 𑄖𑄬-𑄃𑄮 𑄊𑄧𑄢𑄧𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨𑄣𑄮𑅁 </p>

<p>𑄘𑄨𑄝𑄪𑄌𑄳𑄠 𑄟𑄙𑄚𑄴 𑄢𑄬𑄇𑄴𑄈𑄧𑄏𑄨 𑄜𑄨𑄢𑄨𑄣𑄮𑄉𑄰𑄱, 𑄟𑄳𑄦𑄖𑄴𑄧𑄢𑄴 𑄝𑄰𑄱𑄘𑄳𑄠𑄧𑄠𑄬 𑄚𑄧 𑄜𑄨𑄢𑄨𑄣𑄮𑅁 𑄝𑄬𑄣𑄴 𑄓𑄪𑄝𑄨𑄣𑄮𑄉𑄰𑄱, 𑄖𑄮 𑄚𑄧 𑄜𑄨𑄢𑄨𑄣𑄮𑅁 𑄃𑄨𑄚𑄴𑄘𑄨 𑄟𑄚𑄬𑄭
𑄟𑄨𑄣𑄬𑄝𑄮 𑄍𑄧𑄖𑄴𑄜𑄧𑄖𑄳𑄠 𑄦𑄰𑄱 𑄃𑄪𑄘𑄨𑄣𑄮𑅁 𑄖𑄢𑄬 𑄘𑄬𑄭 𑄢𑄬𑄇𑄴𑄈𑄧𑄏𑄨 𑄇𑄧𑄠𑄴𑄘𑄬—𑄌𑄨𑄘𑄬 𑄚𑄧 𑄉𑄧𑄢𑄨𑄌𑄴, 𑄃 𑄇𑄪𑄙𑄪 𑄡𑄬𑄝𑄧𑅁 𑄦𑄧𑄣𑄬𑄞𑄧 𑄦𑄪𑄢𑄨𑄁 𑄌𑄧𑄋𑄧𑄢 𑄈𑄛𑄴 𑄘𑄨
𑄃𑄊𑄬𑄘𑄬𑅁 𑄃𑄧𑄇𑄴𑄖𑄧 𑄃𑄬𑄣𑄬 𑄖𑄬 𑄜𑄨𑄢𑄨𑄝𑄮𑅁 𑄝𑄌𑄴𑄍𑄬𑄭 𑄗𑄇𑄬𑄴 𑄗𑄇𑄬𑄴 𑄢𑄬𑄖𑄴 𑄞𑄣𑄪𑄘𑄴𑄫𑄢𑄴 𑄦𑄧𑄣𑄧, 𑄖𑄮 𑄝𑄰𑄱𑄘𑄳𑄠𑄧𑄠𑄬 𑄚𑄧 𑄜𑄨𑄢𑄨𑄣𑄮𑅁 𑄃𑄨𑄚𑄴𑄘𑄨 𑄟𑄚𑄬𑄭
𑄟𑄨𑄣𑄬𑄝𑄮𑄢𑄴 𑄊𑄪𑄟𑄴 𑄚𑄬𑄭𑅁 𑄖𑄬 𑄇𑄨𑄠𑄌𑄴 𑄉𑄧𑄢𑄨𑄣𑄮, 𑄢𑄬𑄇𑄴𑄈𑄧𑄏𑄨 𑄈𑄟𑄇𑄴𑄇𑄠𑄴 𑄖𑄢𑄬 𑄙𑄧𑄢𑄨 𑄈𑄨𑄠𑄬𑄉𑄰𑄱𑅁</p>

<p>𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨 𑄟𑄚𑄬𑄭 𑄟𑄨𑄣𑄬𑄝𑄮𑄢𑄴 𑄃𑄢𑄴 𑄛𑄧𑄢𑄚𑄧𑄖𑄴 𑄛𑄚𑄨 𑄚𑄬𑄭𑅁 𑄖𑄬 𑄈𑄣𑄨 𑄞𑄝𑄬 𑄢𑄬𑄇𑄴𑄈𑄧𑄏𑄨 𑄖𑄢𑄬-𑄃𑄮 𑄇𑄧𑄟𑄧𑄣𑄬 𑄎𑄚𑄨 𑄙𑄧𑄢𑄨
𑄈𑄠𑄴𑅁 𑄥𑄬𑄇𑄬𑄴𑄚𑄬 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄃𑄬𑄖𑄴𑄪𑄇𑄴 𑄟𑄚𑄬𑄭 𑄞𑄌𑄴 𑄝𑄪𑄏𑄬𑄭 𑄛𑄢 𑄦𑄧𑄠𑄴𑄠𑄬𑅁 𑄃𑄬𑄇𑄴𑄘𑄨𑄚𑄴 𑄖 𑄟 𑄖𑄢𑄬 𑄇𑄪𑄢𑄬 𑄓𑄉𑄨𑄚𑄬𑄭 𑄌𑄪𑄝𑄬 𑄌𑄪𑄝𑄬 𑄝𑄬𑄇𑄴
𑄇𑄧𑄙𑄚𑄨 𑄞𑄋𑄨 𑄇𑄧𑄣𑄧𑅁 𑄟𑄚𑄬𑄭 𑄟𑄨𑄣𑄬𑄝𑄮 𑄇𑄧𑄣𑄧, 𑄖𑄧 𑄝𑄝𑄧𑄢𑄴 𑄥𑄚𑄴 𑄉𑄧𑄢𑄨 𑄖𑄧 𑄟𑄪𑄏𑄨 𑄟𑄧𑄢𑄬-𑄃𑄮 𑄇𑄧𑄟𑄧𑄣𑄬 𑄙𑄧𑄢𑄨 𑄈𑄠𑄴 𑄒𑄨𑄇𑄴 𑄚𑄬𑄭𑅁 𑄟𑄧𑄢𑄬
𑄈𑄟𑄇𑄴𑄇𑄠𑄴 𑄈𑄬𑄣𑄬 𑄖𑄭𑄪 𑄃𑄨𑄙𑄪 𑄚𑄧 𑄗𑄬𑄌𑄴, 𑄖𑄧𑄢𑄬-𑄃𑄮 𑄎𑄬𑄢𑄬𑄚𑄴𑄘𑄨 𑄙𑄧𑄢𑄨 𑄈𑄬𑄝𑄧𑅁 𑄛𑄪𑄖𑄴, 𑄖𑄭𑄪 𑄃𑄨𑄖𑄴𑄪𑄚𑄴 𑄙𑄬𑄭 𑄡𑄬𑄌𑄴𑄌𑄰𑄱𑅁 𑄃𑄧𑄚𑄳𑄠𑄧 𑄢𑄬𑄎𑄳𑄠𑄧𑄖𑄴 𑄡𑄬𑄭
𑄛𑄧𑄢𑄚𑄴 𑄝𑄎𑄬𑄌𑄴𑄌𑄰𑄱𑅁 𑄃𑄨𑄙𑄪 𑄗𑄬𑄣𑄬 𑄟𑄧𑄢𑄨𑄝𑄬𑅁 𑄃𑄬𑄇𑄧𑄙𑄚𑄨 𑄇𑄰𑄱 𑄖𑄬 𑄖 𑄝𑄪𑄉𑄮𑄖𑄴𑄪𑄚𑄴 𑄃𑄬𑄇𑄴 𑄇𑄧𑄘𑄧𑄢 𑄘𑄪𑄙𑄴 𑄚𑄳𑄦𑄬𑄉𑄬𑄣𑄬𑄭 𑄥𑄨𑄠𑄚𑄴 𑄟𑄧𑄚𑄴𑄘𑄧𑄢𑄴 𑄛𑄧𑄢𑄨
𑄘𑄨𑄣𑄮𑅁 𑄃 𑄇𑄧𑄣𑄧, 𑄃𑄮 𑄛𑄪𑄖𑄴, 𑄃𑄨𑄠𑄚𑄴 𑄖𑄭𑄪 𑄌𑄮𑄊𑄬 𑄌𑄮𑄈𑄴 𑄉𑄧𑄢𑄨 𑄗𑄬𑄝𑄬𑅁 𑄖𑄭𑄪 𑄘𑄬𑄝𑄬, 𑄘𑄪𑄙𑄴𑄖𑄚𑄴 𑄡𑄧𑄇𑄬𑄴𑄚𑄴 𑄦𑄧𑄣𑄮𑄖𑄳𑄠 𑄦𑄧𑄠𑄴𑄠𑄬, 𑄖𑄭𑄪 𑄝𑄪𑄏𑄨𑄝𑄬
𑄢𑄬𑄇𑄴𑄈𑄧𑄏𑄨 𑄟𑄧𑄢𑄬 𑄈𑄬𑄝𑄖𑄳𑄠𑄠𑄴 𑄣𑄧𑄢𑄢𑄴𑅁 𑄃𑄢𑄴 𑄡𑄧𑄇𑄬𑄴𑄚𑄬 𑄟𑄬𑄚𑄴𑄟𑄬𑄚𑄴 𑄇𑄣 𑄦𑄧𑄝𑄧, 𑄥𑄧𑄇𑄬𑄴𑄚𑄴 𑄟𑄧 𑄛𑄧𑄢𑄚𑄚𑄴 𑄚𑄬𑄭𑅁 𑄥𑄬𑄘𑄨𑄚𑄳𑄠𑄖𑄪𑄴𑄚𑄴 𑄙𑄧𑄢𑄨
𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧 𑄈𑄧𑄣𑄳𑄠𑄖𑄴 𑄓𑄨𑄝𑄳𑄠𑄖𑄴 𑄞𑄧𑄢𑄬𑄠𑄬 𑄉𑄧𑄢𑄨 𑄘𑄪𑄙𑄮 𑄇𑄧𑄘𑄧𑄢 𑄃𑄬𑄇𑄴𑄮 𑄗𑄠𑄴𑅁 𑄖𑄬 𑄖 𑄝𑄧𑄢𑄴𑄞𑄬𑄭 𑄥𑄧𑄖𑄳𑄠𑄧𑄓𑄣𑄴𑄣𑄰𑄱 𑄈𑄢 𑄦𑄧𑄘𑄬 𑄦𑄧𑄘𑄬
𑄃𑄬𑄇𑄴𑄨𑄖𑄳𑄠𑄘𑄨 𑄈𑄇𑄬𑄴 𑄈𑄇𑄬𑄴 𑄡𑄬𑄭 𑄌𑄪𑄢𑄴𑄉𑄧𑄢𑄨 𑄓𑄨𑄝𑄳𑄠𑄝𑄮 𑄈𑄪𑄣𑄨 𑄈𑄪𑄣𑄨 𑄌𑄠𑄰𑄱𑅁 𑄥𑄧𑄖𑄳𑄠𑄓𑄣𑄬 𑄥𑄨𑄠𑄚𑄴 𑄣𑄧𑄇𑄳𑄠𑄧 𑄉𑄧𑄍𑄳𑄠𑅁 𑄖𑄬 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄧𑄢𑄬
𑄛𑄪𑄎𑄮𑄢𑄴 𑄉𑄧𑄢𑄬—𑄖𑄭𑄪 𑄈𑄇𑄬𑄴 𑄈𑄇𑄬𑄴 𑄌𑄪𑄢𑄴 𑄉𑄧𑄢𑄨 𑄇𑄨 𑄢𑄨𑄚𑄨 𑄌𑄌𑄴𑄌𑄰𑄱? 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄇𑄧𑄙𑄧 𑄚𑄧 𑄌𑄠𑄴𑅁 𑄝𑄢𑄴 𑄝𑄢𑄴 𑄥𑄧𑄖𑄳𑄠𑄓𑄣𑄬 𑄛𑄪𑄎𑄮𑄢𑄴
𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄎𑄬𑄢𑄬𑄘𑄨 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄝𑄬𑄇𑄴 𑄞𑄋𑄨 𑄇𑄧𑄣𑄧𑅁 𑄥𑄨𑄖𑄴𑄪𑄚𑄴 𑄙𑄧𑄢𑄨 𑄘𑄨𑄎𑄧𑄚𑄬 𑄛𑄣 𑄛𑄣 𑄉𑄧𑄢𑄨 𑄘𑄪𑄙𑄮 𑄇𑄧𑄘𑄧𑄢𑄝𑄮 𑄢𑄨𑄚𑄨 𑄌𑄚𑄴𑄘𑄰𑄱
𑄖𑄢𑅁 </p>

<p>𑄃𑄨𑄋𑄨𑄢𑄨 𑄝𑄢𑄴 𑄝𑄢𑄴 𑄢𑄨𑄚𑄨 𑄌𑄘𑄬 𑄌𑄘𑄬 𑄖𑄢 𑄘𑄬𑄣𑄇𑄴, 𑄥𑄧𑄖𑄳𑄠𑄧 𑄥𑄧𑄖𑄳𑄠𑄧 𑄉𑄧𑄢𑄨 𑄘𑄪𑄙𑄴𑄖𑄚𑄴 𑄦𑄧𑄣𑄮𑄖𑄳𑄠 𑄦𑄧𑄠𑄴𑄠𑄬𑅁 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬 𑄟𑄪
𑄇𑄣 𑄦𑄰𑄱 𑄇𑄧𑄣𑄧, 𑄈𑄟𑄇𑄴𑄇𑄠𑄴 𑄖𑄧 𑄟 𑄟𑄧 𑄟𑄟𑄢𑄬 𑄈𑄬𑄝𑄖𑄳𑄠𑄠𑄴 𑄙𑄧𑄌𑄳𑄠𑅁 𑄥𑄬 𑄎𑄬𑄢𑄬 𑄖𑄢 𑄘𑄬𑄣𑄇𑄴, 𑄘𑄪𑄙𑄴𑄖𑄚𑄴 𑄘𑄮𑄇𑄴𑄘𑄮𑄇𑄳𑄠 𑄢𑄋
𑄦𑄰𑄱𑄠𑄬𑅁 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄇𑄚𑄨 𑄃𑄪𑄘𑄨 𑄇𑄧𑄣𑄧, 𑄖𑄧 𑄟 𑄃𑄬𑄝𑄢𑄧𑄖𑄴 𑄟𑄟𑄢𑄬 𑄈𑄢𑄴𑅁 𑄥𑄬 𑄎𑄬𑄢𑄬 𑄘𑄪𑄙𑄴𑄖𑄚𑄴 𑄟𑄬𑄚𑄴 𑄟𑄬𑄚𑄴 𑄇𑄣 𑄦𑄧𑄠𑄴𑄠𑄬𑅁
𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 '𑄟𑄟 𑄥𑄬𑄌𑄴 𑄦𑄰𑄱𑄠𑄬, 𑄟𑄟 𑄥𑄬𑄌𑄴 𑄦𑄰𑄱𑄠𑄬,' 𑄇𑄰𑄱 𑄘𑄳𑄠 𑄙𑄧𑄢𑄨𑄣𑄮 𑄘𑄪𑄟𑄪𑄢𑄴𑅁 𑄥𑄧𑄖𑄳𑄠𑄓𑄣𑄬-𑄃𑄮 𑄖 𑄛𑄪𑄚𑄬 𑄛𑄪𑄚𑄬 𑄘𑄨𑄣𑄮
𑄘𑄪𑄟𑄪𑄢𑄴𑅁 𑄖𑄬 𑄇𑄧𑄣𑄧, 𑄃𑄮 𑄞𑄬𑄭, 𑄚𑄧 𑄙𑄬𑄌𑄴, 𑄚𑄧 𑄙𑄬𑄌𑄴, 𑄟𑄭𑄪 𑄃𑄊𑄧𑄁, 𑄟𑄭𑄪 𑄖𑄧𑄢𑄬 𑄢𑄧𑄇𑄴𑄈𑄬 𑄉𑄧𑄢𑄨𑄟𑄴𑅁 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄇𑄧𑄚𑄧 𑄇𑄧𑄙 𑄚𑄧
𑄥𑄪𑄚𑄬𑅁 𑄖𑄬 𑄘𑄪𑄟𑄪𑄢𑄴 𑄘𑄬𑄖𑄬𑄴 𑄘𑄬𑄢𑄴𑅁 𑄥𑄧𑄖𑄳𑄠𑄓𑄣𑄬 𑄎𑄧𑄉𑄢𑄴 𑄛𑄢𑄨 𑄇𑄧𑄣𑄧, 𑄃𑄮 𑄞𑄬𑄭 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴, 𑄟𑄭𑄪 𑄖𑄧𑄢𑄬 𑄖𑄨𑄚𑄴 𑄥𑄧𑄖𑄳𑄠𑄧 𑄘𑄳𑄠𑄧𑄋𑄧𑄢𑄴,
𑄟𑄭𑄪 𑄖𑄧𑄢𑄬 𑄈𑄟𑄇𑄴𑄇𑄠𑄴 𑄟𑄟𑄖𑄴𑄪𑄚𑄴 𑄢𑄧𑄈𑄳𑄠 𑄉𑄧𑄢𑄨𑄟𑄴𑅁 𑄘𑄧𑄢𑄴𑄇𑄢𑄴 𑄦𑄧𑄣𑄬 𑄟𑄭𑄪 𑄚𑄨𑄎𑄴 𑄦𑄘𑄬 𑄟𑄟𑄢𑄬 𑄇𑄝𑄨𑄟𑄴𑅁 𑄖𑄮 𑄖𑄧𑄢𑄬 𑄟𑄭𑄪 𑄝𑄎𑄬𑄟𑄴𑅁 𑄟𑄧𑄢𑄬
𑄖𑄭𑄪 𑄝𑄨𑄌𑄴𑄍𑄬𑄌𑄴 𑄉𑄧𑄢𑄴𑅁</p>

<p>𑄥𑄧𑄖𑄳𑄠𑄓𑄣𑄧𑄢𑄴 𑄃𑄬𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬 𑄟𑄳𑄦𑄧 𑄦𑄧𑄣𑄧𑅁 𑄥𑄧𑄖𑄳𑄠𑄓𑄣𑄬 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄬 𑄃𑄎 𑄉𑄧𑄢𑄨 𑄙𑄧𑄢𑄨𑄣𑄮𑄉𑄰𑄱𑅁 𑄥𑄬 𑄎𑄬𑄢𑄬
𑄖𑄢 𑄖𑄬𑄟𑄴𑄟𑄁 𑄉𑄧𑄢𑄨𑄣𑄇𑄴, 𑄖𑄢 𑄌𑄪𑄝𑄬 𑄌𑄪𑄝𑄬 𑄡𑄬𑄭 𑄖 𑄟𑄘𑄉𑄨𑄢𑄬 𑄌𑄬𑄝𑄇𑄴𑄇𑄰𑄱𑅁 𑄡𑄧𑄚𑄨 𑄊𑄧𑄘𑄧𑄚 𑄥𑄧𑄖𑄳𑄠𑄧 𑄦𑄧𑄠𑄴 𑄥𑄣𑄬𑄚𑄴 𑄢𑄬𑄇𑄴𑄈𑄧𑄏𑄨𑄢𑄬 𑄟𑄢𑄨𑄝𑄢𑄴
𑄝𑄪𑄘𑄴𑄙𑄨 𑄃𑄬𑄇𑄴𑄇𑄚𑄴 𑄎𑄮𑄢𑄬𑄝𑄇𑄴𑅁 𑄥𑄬 𑄎𑄬𑄢𑄬 𑄥𑄧𑄖𑄳𑄠𑄧𑄓𑄣𑄴𑄣𑄰𑄱 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄘𑄨 𑄞𑄬𑄭𑄠𑄬 𑄖𑄬𑄟𑄴𑄟𑄁 𑄉𑄧𑄢𑄨𑄣𑄇𑄴 𑄢𑄬𑄇𑄴𑄈𑄧𑄏𑄨𑄢𑄬 𑄇𑄨𑄋𑄨𑄢𑄨 𑄟𑄢𑄨𑄝𑄇𑄴!
𑄥𑄧𑄖𑄳𑄠𑄓𑄣𑄬 𑄇𑄧𑄣𑄧, 𑄟𑄟 𑄟𑄪𑄎𑄪𑄋𑄬 𑄖𑄭𑄪 𑄞𑄬𑄘 𑄚𑄧 𑄘𑄨𑄌𑄴𑄌𑄰𑄱𑅁 𑄖𑄭𑄪 𑄇𑄠𑄴𑄇𑄪𑄢𑄬 𑄛𑄮𑄣𑄴𑄣𑄬𑄭 𑄗𑄬𑄌𑄴𑅁 𑄟𑄭𑄪 𑄉𑄭 𑄉𑄭 𑄟𑄟 𑄟𑄪𑄎𑄪𑄋𑄬 𑄡𑄬𑄟𑄴 𑄃 𑄖𑄢𑄬
𑄚𑄮𑄚𑄬𑄠𑄬 𑄉𑄧𑄢𑄨 𑄇𑄮𑄟𑄴𑄝𑄰𑄱 𑄟 𑄖𑄧𑄢𑄴 𑄇𑄧𑄠𑄴𑄝𑄮 𑄘𑄖𑄴 𑄃𑄊𑄧𑄚𑄴 𑄟𑄧𑄢𑄬 𑄘𑄬𑄊𑄚, 𑄟𑄭𑄪 𑄉𑄧𑄚𑄨 𑄌𑄁𑅁 𑄥𑄬 𑄃𑄇𑄬𑄴 𑄟𑄭𑄪 𑄌𑄪𑄌𑄳𑄠𑄁 𑄃𑄬𑄇𑄴𑄮 𑄖𑄇𑄴𑄮 𑄃𑄉𑄪𑄚𑄮𑄖𑄴
𑄘𑄨𑄡𑄬𑄟𑄴𑅁 𑄟𑄟 𑄡𑄧𑄇𑄬𑄴𑄚𑄴 𑄦 𑄉𑄧𑄢𑄨 𑄖 𑄘𑄖𑄴𑄪𑄚𑄴 𑄘𑄬𑄊𑄬𑄝𑄧 𑄃 𑄟𑄭𑄪 𑄉𑄧𑄚 𑄙𑄧𑄢𑄨𑄟𑄴, 𑄖𑄭𑄪 𑄙𑄝 𑄙𑄝 𑄡𑄬𑄭 𑄟𑄧𑄢𑄬 𑄢𑄋 𑄘𑄮𑄇𑄴𑄘𑄮𑄇𑄳𑄠 𑄖𑄇𑄴𑄮𑄝𑄮
𑄘𑄨𑄝𑄬𑄉𑄰𑄱𑅁 𑄟𑄭𑄪 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄖 𑄟𑄪𑄠𑄮𑄖𑄴 𑄖𑄇𑄴𑄮𑄝𑄮 𑄞𑄨𑄚𑄴𑄘𑄬𑄭 𑄘𑄨𑄟𑄴𑅁</p>

<p>𑄃𑄬𑄭 𑄙𑄧𑄉𑄬 𑄖𑄬𑄟𑄴𑄟𑄁 𑄉𑄧𑄢𑄨 𑄖𑄢 𑄘𑄨𑄎𑄧𑄚𑄬 𑄣𑄨𑄠𑄮𑄁 𑄣𑄨𑄠𑄮𑄁 𑄉𑄧𑄢𑄨 𑄊𑄧𑄢𑄧𑄖𑄴 𑄉𑄬𑄣𑄇𑄴𑅁 𑄖𑄢 𑄘𑄬𑄊𑄧𑄚𑄴𑄘𑄰𑄱𑄘𑄬 𑄢𑄬𑄇𑄴𑄈𑄧𑄏𑄨 𑄃𑄧𑄖𑄴𑄗𑄖𑄴 𑄥𑄧𑄖𑄳𑄠𑄓𑄣𑄧
𑄟𑄝𑄮 𑄌𑄮𑄚𑄴𑄘𑄪𑄣𑄴 𑄉𑄧𑄢𑄨 𑄥𑄨𑄋𑄮𑄝𑄖𑄴 𑄛𑄧𑄢𑄨 𑄃𑄊𑄬𑅁 𑄊𑄧𑄢𑄧𑄢𑄴 𑄛𑄨𑄏𑄬𑄘𑄨 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄛𑄮𑄣𑄴𑄣𑄬𑄭 𑄃𑄊𑄬, 𑄃 𑄥𑄧𑄖𑄳𑄠𑄓𑄣𑄬 𑄌𑄪𑄌𑄳𑄠𑄁 𑄃𑄬𑄇𑄴𑄮 𑄖𑄇𑄴𑄮
𑄃𑄉𑄪𑄚𑄮𑄖𑄴 𑄉𑄪𑄎𑄬𑄭𑄘𑄨 𑄖 𑄟𑄢𑄴 𑄇𑄪𑄢𑄬 𑄉𑄬𑄣𑄧𑅁 𑄖𑄬 𑄖 𑄟 𑄙𑄉𑄧𑄖𑄴 𑄝𑄮𑄎𑄨𑄚𑄬𑄭 𑄇𑄧𑄣𑄧𑄉𑄰𑄱—𑄟, 𑄃𑄨𑄠𑄮𑄖𑄴 𑄇𑄨 𑄛𑄧𑄢𑄨 𑄃𑄊𑄧𑄌𑄴? 𑄞𑄖𑄴 𑄈𑄬𑄭𑄘𑄬𑄭 𑄎𑄨𑄢𑄧𑄖𑄬𑄴
𑄚𑄬𑄚? 𑄖 𑄟𑄠𑄴 𑄇𑄧𑄣𑄧, 𑄦𑄧𑄠𑄴 𑄛𑄪𑄖𑄴, 𑄃𑄬𑄖𑄴𑄪𑄇𑄴 𑄇𑄋𑄬𑄣𑄴 𑄑𑄚𑄧𑄋𑄧𑄖𑄬𑄴𑅁 𑄃 𑄖𑄭𑄪 𑄇𑄪𑄖𑄴𑄪𑄚𑄴 𑄃𑄬𑄣𑄬𑄉𑄰𑄱? 𑄥𑄧𑄖𑄳𑄠𑄓𑄣𑄬 𑄇𑄧𑄣𑄧, 𑄈𑄢 𑄦𑄰𑄱𑄠𑄮𑄁𑄉𑄰𑄱
𑄟𑅁 𑄢𑄬𑄇𑄴𑄈𑄧𑄏𑄨 𑄇𑄧𑄣𑄧, 𑄃 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄇𑄪𑄙𑄪 𑄉𑄬𑄣𑄧? 𑄥𑄧𑄖𑄳𑄠𑄓𑄣𑄬 𑄇𑄧𑄣𑄧, 𑄇𑄨𑄦𑄮𑄝𑄢𑄬, 𑄇𑄪𑄙𑄪 𑄈𑄢 𑄦𑄧𑄢𑄴𑄣𑄰𑄱𑅁 𑄥𑄬 𑄎𑄬𑄢𑄬
𑄥𑄧𑄖𑄳𑄠𑄓𑄣𑄬 𑄖 𑄟𑄢𑄬 𑄚𑄮𑄚𑄬𑄠𑄬 𑄉𑄧𑄢𑄨 𑄇𑄧𑄣𑄧, 𑄟, 𑄖𑄧𑄢𑄴 𑄇𑄧𑄠𑄴𑄝𑄮 𑄘𑄖𑄴 𑄃𑄊𑄧𑄚𑄴? 𑄖 𑄟 𑄇𑄧𑄣𑄧, 𑄝𑄧𑄖𑄳𑄢𑄨𑄌𑄴𑄮𑅁 𑄥𑄧𑄖𑄳𑄠𑄓𑄣𑄬 𑄇𑄧𑄣𑄧,
𑄦𑄧𑄠𑄴𑄚𑄨 𑄥𑄳𑄠𑅁 𑄉𑄣𑄴 𑄟𑄘𑄧𑄖𑄬𑄴 𑄚𑄧𑄠𑄴 𑄚𑄳𑄠? 𑄖 𑄟𑄠𑄴 𑄇𑄧𑄣𑄧, 𑄝𑄨𑄌𑄴𑄍𑄬𑄌𑄴 𑄚𑄧 𑄉𑄧𑄢𑄧𑄌𑄳𑄠? 𑄢𑄨𑄚𑄨 𑄌 𑄥𑄣𑄬𑄚𑄴𑅁 𑄃𑄬 𑄇𑄧𑄙𑄚𑄴 𑄇𑄰𑄱𑄚𑄬 𑄖
𑄟 𑄦 𑄉𑄧𑄢𑄨 𑄘𑄬𑄊𑄬𑄣𑄧𑅁 𑄥𑄧𑄖𑄳𑄠𑄓𑄣𑄬 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬 𑄥𑄪𑄚𑄬 𑄛𑄢 𑄉𑄧𑄢𑄨 𑄃𑄬𑄇𑄴 𑄘𑄭𑄪 𑄖𑄨𑄚𑄴 𑄌𑄬𑄢𑄴 ... 𑄉𑄧𑄚 𑄙𑄧𑄢𑄨𑄣𑄮𑅁 𑄃𑄨𑄠𑄚𑄴 𑄥𑄪𑄚𑄨𑄚𑄬𑄭
𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄃𑄉𑄪𑄚𑄬 𑄘𑄮𑄇𑄴𑄘𑄮𑄇𑄳𑄠 𑄌𑄪𑄌𑄳𑄠𑄁 𑄖𑄇𑄴𑄮𑄝𑄮 𑄥𑄧𑄖𑄳𑄠𑄓𑄣𑄧𑄢𑄴 𑄦𑄘𑄧𑄖𑄴 𑄘𑄨𑄣𑄮𑄉𑄨𑅁 𑄖𑄇𑄴𑄮𑄝𑄮 𑄛𑄚𑄢𑄴 𑄥𑄧𑄟𑄢𑄬 𑄥𑄧𑄟𑄢𑄬 𑄥𑄧𑄖𑄳𑄠𑄓𑄣𑄬
𑄥𑄨𑄝𑄬𑄣𑄰𑄱 𑄢𑄬𑄇𑄴𑄈𑄧𑄏𑄨𑄢𑄴 𑄟𑄪𑄠𑄮𑄖𑄴 𑄞𑄨𑄚𑄴𑄘𑄬𑄣𑄧𑅁 '𑄃𑄮 𑄟 𑄈𑄧𑄘' 𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄈𑄇𑄴𑄧𑄚𑄧𑄢𑄴 𑄟𑄧𑄙𑄳𑄠𑄬 𑄢𑄬𑄇𑄴𑄈𑄧𑄏𑄨 𑄟𑄧𑄢𑄨 𑄉𑄬𑄣𑄧𑅁 𑄢𑄬𑄇𑄴𑄈𑄧𑄏𑄨
𑄟𑄧𑄢𑄚𑄢𑄴 𑄎𑄬𑄢𑄬 𑄖𑄢 𑄘𑄨𑄞𑄬𑄭𑄠𑄬 𑄖𑄬𑄟𑄴𑄟𑄁 𑄉𑄧𑄢𑄨𑄣𑄇𑄴 𑄃𑄬 𑄚𑄢𑄣𑄴 𑄢𑄎𑄴𑄛𑄪𑄢𑄨𑄖𑄴 𑄖𑄢 𑄚𑄧 𑄗𑄬𑄝𑄇𑄴, 𑄖𑄢 𑄘𑄬𑄌𑄴 𑄞𑄧𑄋 𑄣𑄟𑄨𑄝𑄇𑄴𑅁 𑄖𑄬𑄟𑄴𑄟𑄁
𑄟𑄧𑄎𑄨𑄟𑄴 𑄖𑄢 𑄘𑄨𑄎𑄧𑄚𑄬 𑄘𑄨𑄝𑄬 𑄝𑄬𑄢𑄌𑄳𑄠 𑄞𑄪𑄘𑄨 𑄣𑄰𑄱 𑄘𑄬𑄌𑄴 𑄞𑄧𑄋𑄚𑄨𑄢𑄴 𑄃𑄪𑄘𑄨𑄌𑄳𑄠 𑄣𑄧𑄢𑄴 𑄘𑄨𑄣𑄇𑄴𑅁 𑄥𑄧𑄟𑄢𑄬 𑄚𑄨𑄣𑄇𑄴 𑄘𑄨𑄎𑄧𑄚𑄬 𑄘𑄨𑄠𑄚𑄴
𑄙𑄟𑅁</p>

<p>𑄖𑄢 𑄘𑄨𑄎𑄧𑄚𑄬 𑄝𑄬𑄉𑄨𑄘𑄮 𑄏𑄢𑄴 𑄎𑄧𑄁𑄉𑄧𑄣𑄴, 𑄟𑄪𑄢𑄳𑄦𑄮 𑄇𑄧𑄣𑄧𑄇𑄴, 𑄉𑄁 𑄙𑄬𑄝 𑄇𑄧𑄖𑄴𑄖𑄘𑄨 𑄞𑄣𑄧𑄘𑄴𑄫𑄢𑄮𑄖𑄴 𑄣𑄪𑄋𑄨𑄣𑄇𑄴𑄇𑄰𑄱 𑄃𑄬𑄇𑄴𑄇𑄚𑄴 𑄚𑄨𑄢𑄣
𑄃𑄘𑄟𑄧𑄖𑄴𑅁 𑄖𑄢 𑄘𑄬𑄣𑄇𑄴 𑄃𑄘𑄟𑄚𑄴 𑄛𑄛𑄌𑄳𑄠 𑄘𑄮𑄣𑄴 𑄘𑄮𑄣𑄴 𑄊𑄧𑄢𑄴𑄝𑄢𑄨, 𑄝𑄉𑄚𑄴 𑄝𑄉𑄨𑄎𑄬 𑄈𑄬𑄖𑄴 𑄈𑄟𑄢𑄴𑅁 𑄛𑄧𑄖𑄴𑄨 𑄊𑄧𑄢𑄧𑄖𑄴 𑄟𑄚𑄪𑄏𑄮
𑄃𑄊𑄧𑄚𑄴𑅁 𑄟𑄳𑄦𑄖𑄴𑄧𑄢𑄴 𑄖𑄢𑄢𑄴 𑄟𑄪𑄠𑄮𑄖𑄴 𑄇𑄧𑄚𑄧 𑄢𑄧 𑄥𑄧𑄝𑄴𑄘𑄧 𑄚𑄬𑄭, 𑄝𑄬𑄊𑄬 𑄟𑄧𑄚𑄴 𑄟𑄧𑄢 𑄟𑄧𑄚𑄴 𑄟𑄧𑄢𑅁 𑄖𑄢 𑄃𑄨𑄠𑄬𑄚𑄨 𑄘𑄬𑄭 𑄃𑄟𑄳𑄦𑄧𑄇𑄴 𑄦𑄧𑄣𑄇𑄴𑅁
𑄥𑄬𑄝𑄬𑄘𑄬𑄚𑄴 𑄖𑄢 𑄃𑄬𑄇𑄴𑄇𑄚𑄴 𑄘𑄮𑄣𑄴 𑄥𑄚𑄴𑄥𑄨𑄇𑄴𑄈𑄳𑄠 𑄊𑄧𑄢𑄧𑄖𑄴 𑄃𑄪𑄘𑄨𑄣𑄇𑄴𑄇𑄰𑄱𑅁 𑄉𑄨𑄢𑄨𑄗𑄳𑄠 𑄖𑄢𑄢𑄬 𑄝𑄧𑄏𑄨𑄝𑄢𑄴 𑄘𑄨𑄣𑄇𑄴—𑄈𑄬𑄝𑄢𑄴 𑄛𑄚𑄨 𑄘𑄨𑄣𑄇𑄴𑅁
𑄈𑄣𑄨 𑄟𑄪𑄠𑄬𑄘𑄨 𑄇𑄧𑄙 𑄚𑄬𑄭𑅁 𑄟𑄧𑄚𑄚𑄨 𑄡𑄬𑄚𑄴 𑄝𑄬𑄊𑄧𑄢𑄴 𑄉𑄪𑄟𑄮𑄢𑄴 𑄉𑄪𑄟𑄮𑄢𑄴𑅁 𑄖𑄢 𑄛𑄚𑄨 𑄈𑄬𑄭𑄘𑄬𑄭 𑄉𑄨𑄢𑄨𑄗𑄳𑄠𑄢𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄇𑄴—𑄃 𑄇𑄨 𑄦𑄧𑄠𑄴𑄠𑄬
𑄚𑄇𑄨? 𑄇𑄨𑄠 𑄝𑄬𑄊𑄬 𑄉𑄪𑄟𑄮𑄢𑄴 𑄉𑄪𑄟𑄮𑄢𑄴, 𑄟𑄪𑄠𑄬𑄘𑄨 𑄇𑄧𑄚𑄧 𑄇𑄧𑄙 𑄚𑄬𑄭? 𑄊𑄮𑄢𑄴𑄝𑄮𑄉𑄪𑄚𑄬 𑄛𑄧𑄖𑄴𑄗𑄧𑄟𑄴 𑄛𑄧𑄖𑄴𑄗𑄧𑄟𑄴 𑄇𑄧𑄙𑄇𑄴 𑄚𑄧 𑄌𑄚𑄴𑅁 𑄎𑄬𑄢𑄬𑄘𑄨 𑄛𑄪𑄎𑄮𑄢𑄴
𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄃𑄏𑄧𑄣𑄴 𑄇𑄧𑄙𑄉𑄚𑄴 𑄇𑄧𑄣𑄇𑄴𑅁 𑄖𑄢 𑄎𑄚𑄬𑄣𑄇𑄴—𑄃𑄬 𑄢𑄬𑄎𑄳𑄠𑄧𑄖𑄴 𑄃𑄝𑄙 𑄉𑄧𑄢𑄨 𑄇𑄪𑄖𑄴𑄗𑄪𑄚𑄴 𑄎𑄚𑄨 𑄃𑄬𑄇𑄴𑄮 𑄃𑄧𑄎𑄧𑄁𑄌𑄧𑄁 𑄢𑄬𑄇𑄴𑄈𑄧𑄍𑄴
𑄟𑄨𑄣𑄬 𑄣𑄪𑄁𑄋𑄬𑄉𑄨𑅁 𑄖𑄬 𑄃𑄬𑄉𑄬 𑄃𑄬𑄉𑄬 𑄃𑄘𑄟𑄳𑄠𑄉𑄪𑄚𑄮𑄢𑄬 𑄈 𑄙𑄧𑄢𑄨𑄣𑄮𑅁 𑄝𑄬𑄞𑄧 𑄘𑄬𑄊𑄨𑄚𑄬𑄭 𑄝𑄬𑄇𑄴 𑄃𑄘𑄟𑄳𑄠𑄉𑄪𑄚𑄬 𑄢𑄎𑄢𑄴 𑄃𑄨𑄙𑄪 𑄉𑄬𑄣𑄇𑄴𑅁
𑄢𑄬𑄇𑄴𑄈𑄧𑄏𑄨-𑄃𑄮 𑄢𑄎𑄢𑄴 𑄃𑄨𑄙𑄪 𑄣𑄪𑄋𑄨𑄣𑄮𑄉𑄰𑄱𑅁 𑄝𑄬𑄇𑄴 𑄃𑄧𑄝𑄧𑄌𑄴𑄗 𑄘𑄬𑄭 𑄢𑄎𑄠𑄴 𑄢𑄬𑄇𑄴𑄈𑄧𑄏𑄨𑄣𑄰𑄱 𑄌𑄪𑄇𑄴𑄖𑄨 𑄉𑄧𑄢𑄨 𑄃𑄨𑄠𑄚𑄴 𑄒𑄨𑄇𑄴 𑄉𑄧𑄢𑄨𑄣𑄮, 𑄛𑄧𑄖𑄴𑄨𑄘𑄨𑄚𑄴
𑄘𑄨𑄎𑄧𑄚𑄧𑄢𑄬 𑄢𑄬𑄇𑄴𑄈𑄧𑄏𑄨 𑄈𑄬𑄝𑄧𑄉𑄰𑄱𑅁 𑄥𑄬𑄭 𑄟𑄧𑄎𑄨𑄟𑄴 𑄛𑄧𑄖𑄴𑄨𑄘𑄨𑄚𑄴 𑄇𑄧𑄚𑄧 𑄃𑄬𑄇𑄴 𑄊𑄧𑄢𑄧𑄖𑄴𑄪𑄚𑄴 𑄘𑄨𑄎𑄧𑄚𑄴 𑄢𑄬𑄇𑄴𑄈𑄧𑄏𑄨𑄢𑄴 𑄟𑄚𑄬𑄇𑄴 𑄊𑄧𑄢𑄧𑄖𑄴 𑄡 𑄛𑄧𑄢𑄬𑅁 𑄃𑄬𑄌𑄳𑄠
𑄃𑄟𑄢𑄴 𑄛𑄣𑅁 𑄃𑄟 𑄊𑄧𑄢𑄧𑄖𑄴𑄪𑄚𑄴 𑄃𑄬𑄌𑄳𑄠 𑄢𑄬𑄘𑄮𑄖𑄴 𑄘𑄨𑄎𑄧𑄚𑄴 𑄥𑄬𑄭 𑄟𑄚𑄬𑄇𑄴 𑄊𑄧𑄢𑄚𑄧𑄖𑄴 𑄡𑄬𑄝𑄢𑄴 𑄇𑄧𑄙𑅁 𑄟𑄳𑄦𑄖𑄴𑄧𑄢𑄴 𑄇𑄧𑄚𑄴𑄚 𑄡𑄬𑄝𑄧? 𑄛𑄧𑄢𑄚𑄧𑄢𑄴
𑄟𑄬𑄠𑄬 𑄝𑄬𑄊𑄧𑄢𑄴 𑄃𑄊𑄬𑅁 𑄃 𑄚𑄧 𑄉𑄬𑄣𑄬-𑄃𑄮 𑄝𑄨𑄛𑄧𑄘𑄴𑅁 𑄃𑄟𑄨 𑄇𑄨 𑄉𑄧𑄢𑄨𑄝𑄮𑄁 𑄈𑄧𑄝𑄧𑄢𑄴 𑄚𑄧 𑄛𑄬𑄢𑄴𑅁 𑄥𑄨𑄠𑄬𑄚𑄬 𑄝𑄬𑄊𑄬 𑄃𑄟𑄳𑄦𑄧𑄇𑄴 𑄃𑄟𑄳𑄦𑄧𑄇𑄴 𑄦𑄰𑄱
𑄃𑄊𑄧𑄚𑄴𑅁 𑄝𑄬𑄇𑄴 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄥𑄧𑄖𑄳𑄠𑄧𑄓𑄣𑄬 𑄇𑄧𑄣𑄧, 𑄌𑄨𑄘𑄬 𑄚𑄧 𑄉𑄧𑄌𑄳𑄠𑄧𑅁 𑄃𑄬𑄌𑄳𑄠 𑄟𑄚𑄬𑄇𑄴 𑄊𑄧𑄢𑄧𑄖𑄴 𑄃𑄟𑄨 𑄘𑄨𑄞𑄬𑄭 𑄗𑄬𑄝𑄧𑄁𑄉𑄰𑄱𑅁 𑄖𑄧𑄟𑄢𑄴 𑄡
𑄚𑄧 𑄛𑄧𑄢𑄨𑄝𑄮𑅁 𑄉𑄨𑄢𑄨𑄖𑄴𑄗𑄬𑄭 𑄇𑄧𑄣𑄇, 𑄥𑄨𑄠𑄬𑄚𑄴 𑄇𑄨𑄋𑄨𑄢𑄨 𑄦𑄧𑄝𑄧𑅁 𑄖𑄪𑄟𑄨 𑄘𑄧 𑄃𑄟𑄢𑄴 𑄉𑄧𑄢𑄴𑄝𑅁 𑄉𑄧𑄢𑄴𑄝 𑄟𑄧𑄖𑄳𑄢𑄧𑄃𑄨 𑄞𑄧𑄉𑄧𑄝𑄚𑄴𑅁 𑄎𑄚𑄨 𑄥𑄪𑄚𑄨
𑄖𑄧𑄟𑄢𑄬 𑄇𑄨𑄋𑄨𑄢𑄨 𑄃𑄟𑄨 𑄥𑄨𑄙𑄪 𑄘𑄨𑄛𑄘𑄬𑄝𑄧𑄁? 𑄥𑄧𑄖𑄳𑄠𑄧𑄓𑄣𑄴 𑄃 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄘𑄳𑄠𑄧𑄎𑄧𑄚𑄬 𑄥𑄧𑄁 𑄉𑄧𑄢𑄨 𑄇𑄧𑄣𑄇, 𑄥𑄨𑄠𑄬𑄚𑄧𑄖𑄳𑄠𑄠𑄴 𑄖𑄪𑄟𑄨 𑄚𑄧
𑄞𑄛𑄳𑄠𑄧𑅁 𑄃𑄟𑄢𑄴 𑄇𑄨𑄌𑄴𑄪 𑄦𑄧𑄘𑄧 𑄚𑄧𑄠𑄴𑅁 𑄃𑄬 𑄃𑄉𑄬𑄘𑄨-𑄃𑄮 𑄃𑄟𑄨 𑄘𑄨𑄞𑄬𑄭𑄠𑄬 𑄃𑄬𑄇𑄴𑄮 𑄢𑄬𑄇𑄴𑄈𑄧𑄌𑄴 𑄟𑄢𑄨 𑄃𑄬𑄌𑄴𑄍𑄬𑄭𑅁 𑄖𑄪𑄃𑄮 𑄊𑄮𑄢𑄴𑄝𑄮𑄉𑄪𑄚𑄬 𑄚𑄧 𑄟𑄚𑄧𑄚𑄴𑅁
𑄉𑄧𑄢𑄴𑄝𑄢𑄬 𑄇𑄨𑄋𑄨𑄢𑄨 𑄟𑄧𑄢𑄧𑄚𑄧𑄢𑄴 𑄟𑄪𑄠𑄮𑄖𑄴 𑄘𑄨𑄛𑄙𑄬𑄝𑄧𑅁 𑄘𑄨𑄞𑄬𑄭𑄠𑄬 𑄝𑄬𑄉𑄨𑄘𑄮 𑄇𑄪𑄎𑄮𑄣𑄨 𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄊𑄮𑄢𑄴𑄝𑄮𑄉𑄪𑄚𑄬 𑄎𑄬𑄢𑄬𑄘𑄨 𑄢𑄎𑄨 𑄦𑄧𑄣𑄇𑄴𑅁
𑄥𑄬𑄝𑄬𑄘𑄬𑄚𑄴 𑄟𑄨𑄣𑄬𑄉𑄪𑄚𑄬 𑄖𑄧𑄢𑄖𑄋𑄧𑄢𑄨 𑄖𑄢𑄖𑄳𑄠𑄠𑄴 𑄞𑄖𑄴 𑄢𑄚𑄨 𑄘𑄨𑄣𑄇𑄴𑅁 𑄘𑄨𑄞𑄬𑄭𑄠𑄬 𑄞𑄖𑄴 𑄈𑄬𑄭𑄘𑄬𑄭 𑄝𑄬𑄣𑄬𑄖𑄳𑄠𑄟𑄙𑄚𑄴 𑄢𑄬𑄇𑄴𑄈𑄧𑄏𑄨𑄢𑄴 𑄟𑄚𑄬𑄇𑄴 𑄊𑄧𑄢𑄚𑄧𑄖𑄴
𑄗𑄬𑄝𑄖𑄳𑄠𑄠𑄴 𑄉𑄬𑄣𑄇𑄴𑅁</p>

<p>𑄊𑄧𑄢𑄚𑄧𑄖𑄴 𑄣𑄪𑄋𑄨𑄚𑄬𑄭 𑄥𑄧𑄖𑄳𑄠𑄓𑄣𑄬 𑄇𑄧𑄣𑄧, 𑄉𑄪𑄢𑄮𑄞𑄬𑄭, 𑄘𑄳𑄠𑄧𑄎𑄧𑄚𑄬 𑄥𑄧𑄁𑄉𑄧𑄢𑄨 𑄊𑄪𑄟𑄴 𑄟𑄢𑄨 𑄣𑄞𑄴 𑄚𑄬𑄭𑅁 𑄃𑄟𑄨 𑄛𑄣 𑄛𑄣 𑄉𑄧𑄢𑄨 𑄃𑄬𑄇𑄴𑄞𑄬𑄭𑄠𑄬
𑄎𑄉𑄨 𑄗𑄬𑄝𑄧𑄁 𑄃 𑄃𑄬𑄇𑄴 𑄞𑄬𑄭𑄠𑄬 𑄊𑄪𑄟𑄴 𑄡𑄬𑄝𑄧𑄁𑅁 𑄃𑄬𑄟𑄬𑄚𑄴 𑄥𑄧𑄟𑄧𑄠𑄴 𑄟𑄚𑄬𑄇𑄴 𑄊𑄧𑄢𑄧𑄖𑄴 𑄢𑄬𑄇𑄴𑄈𑄧𑄏𑄨 𑄃𑄬𑄣𑄧𑅁 𑄖𑄬 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮𑄉𑄨—𑄟𑄚𑄬𑄇𑄴 𑄊𑄧𑄢𑄧𑄖𑄴
𑄇𑄧𑄚𑄴𑄚 𑄎𑄉𑄬 𑄃𑄮𑅁 𑄥𑄧𑄖𑄳𑄠𑄓𑄣𑄬 𑄎𑄧𑄝𑄝𑄴 𑄘𑄨𑄣𑄮 : </p>

<p>𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄴 𑄞𑄬𑄭 𑄥𑄧𑄖𑄳𑄠𑄧𑄓𑄣𑄴 𑄎𑄉𑄬𑅁</p>

<p>𑄢𑄬𑄇𑄴𑄈𑄧𑄏𑄨 𑄎𑄧𑄉𑄢𑄴 𑄛𑄢𑄨 𑄃𑄪𑄘𑄨 𑄇𑄧𑄣𑄧, 𑄥𑄬𑄭 𑄇𑄧𑄝𑄣𑄴 𑄛𑄮𑄧𑄢 𑄚𑄬! 𑄃𑄬𑄏𑄧 𑄃𑄊𑄬𑄘𑄬 𑄖𑄬𑅁 𑄖𑄬 𑄘𑄪𑄟𑄪𑄢𑄨 𑄉𑄬𑄣𑄧𑄉𑄰𑄱𑅁 𑄃𑄬𑄙𑄮𑄇𑄳𑄠𑄚𑄴 𑄉𑄧𑄢𑄨
𑄃𑄢𑄧 𑄃𑄬𑄇𑄴-𑄘𑄨 𑄈𑄬𑄛𑄴 𑄢𑄬𑄇𑄴𑄈𑄧𑄏𑄨 𑄃𑄬𑄣𑄧 𑄃 𑄥𑄧𑄖𑄳𑄠𑄓𑄣𑄧 𑄚𑄋𑄚𑄴 𑄥𑄪𑄚𑄨 𑄙𑄬𑄭 𑄉𑄬𑄣𑄧𑄉𑄰𑄱𑅁 𑄃𑄨𑄋𑄨𑄢𑄨 𑄢𑄬𑄖𑄴 𑄥𑄧𑄟𑄴𑄞𑄉𑄴 𑄦𑄧𑄣𑄬𑄉𑄨 𑄥𑄧𑄖𑄳𑄠𑄓𑄣𑄬
𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄬 𑄎𑄉𑄬𑄭 𑄖𑄪𑄣𑄨 𑄖𑄬 𑄊𑄪𑄟𑄮𑄖𑄴 𑄛𑄧𑄣𑄧𑅁 𑄟𑄳𑄦𑄖𑄴𑄧𑄢𑄴 𑄖𑄬 𑄝𑄪𑄏𑄬𑄭 𑄘𑄨𑄣𑄮 𑄘𑄮𑄉𑄮𑄢𑄬 𑄘𑄮𑄉𑄮𑄢𑄬 𑄡𑄬, 𑄦𑄧𑄘𑄁𑄥𑄨𑄇𑄴 𑄖𑄬 𑄡𑄬𑄚𑄴
𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄎𑄉𑄬 𑄚𑄧 𑄇𑄧𑄠𑄴𑅁 𑄇𑄪𑄠𑄮 𑄛𑄧𑄢𑄨𑄝𑄮 𑄥𑄧𑄖𑄳𑄠𑄧𑄓𑄣𑄴 𑄎𑄉𑄬𑅁</p>

<p>𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄢𑄬𑄇𑄴𑄈𑄧𑄏𑄨 𑄃𑄢𑄧 𑄃𑄬𑄣𑄧𑅁 𑄖𑄬 𑄎𑄧𑄉𑄢𑄴 𑄛𑄢𑄨 𑄇𑄧𑄣𑄧𑄉𑄨—𑄟𑄚𑄬𑄇𑄴 𑄊𑄧𑄢𑄧𑄖𑄴 𑄇𑄧𑄚𑄴𑄚 𑄎𑄉𑄬? 𑄥𑄧𑄖𑄳𑄠𑄓𑄣𑄬 𑄥𑄨𑄊𑄬𑄭𑄘𑄳𑄠
𑄟𑄧𑄎𑄨𑄟𑄴 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬 𑄇𑄧𑄣𑄧, 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄴 𑄞𑄬𑄭 𑄥𑄧𑄖𑄳𑄠𑄧𑄓𑄣𑄴 𑄎𑄉𑄬𑅁 𑄥𑄪𑄚𑄨𑄚𑄬𑄭 𑄢𑄬𑄇𑄴𑄈𑄧𑄏𑄨 𑄈𑄧𑄘 𑄎𑄧𑄉𑄢𑄴 𑄛𑄢𑄨 𑄘𑄪𑄟𑄪𑄢𑄨 𑄉𑄬𑄣𑄧𑄉𑄰𑄱𑅁
𑄃𑄢𑄧 𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄢𑄬𑄇𑄴𑄈𑄧𑄏𑄨 𑄃𑄪𑄣𑄴𑄮𑄜𑄨𑄢𑄨 𑄃𑄬𑄣𑄧𑄉𑄰𑄱𑅁 𑄖𑄬 𑄃𑄉𑄧 𑄥𑄚𑄳𑄠 𑄉𑄧𑄢𑄨 𑄓𑄉𑄨 𑄓𑄉𑄨 𑄇𑄧𑄣𑄧𑄉𑄨—𑄟𑄚𑄬𑄇𑄴 𑄊𑄧𑄢𑄧𑄖𑄴 𑄇𑄧𑄚𑄴𑄚 𑄎𑄉𑄬?
𑄢𑄬𑄇𑄴𑄈𑄧𑄏𑄨𑄢𑄴 𑄢𑄧 𑄥𑄪𑄚𑄨𑄚𑄬𑄭 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄞𑄝𑄨𑄣𑄮—𑄥𑄧𑄖𑄳𑄠𑄧𑄓𑄣𑄴 𑄎𑄉𑄬 𑄇𑄧𑄣𑄬 𑄢𑄬𑄇𑄴𑄈𑄧𑄏𑄨 𑄇𑄨𑄖𑄳𑄠𑄠𑄴 𑄙𑄬𑄭 𑄡𑄠𑄴? 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄎𑄉𑄬
𑄇𑄧𑄣𑄬 𑄇𑄨 𑄦𑄰𑄱 𑄛𑄢𑄬! 𑄛𑄧𑄢𑄨𑄇𑄴𑄈𑄬 𑄌𑄁 𑄚𑅁 𑄃𑄨𑄠𑄚𑄴 𑄞𑄝𑄨𑄚𑄬𑄭 𑄃𑄬𑄝𑄢𑄧𑄖𑄴 𑄖𑄬 𑄇𑄧𑄣𑄧, 𑄥𑄧𑄖𑄳𑄠𑄓𑄣𑄧𑄢𑄴 𑄞𑄬𑄭 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄎𑄉𑄬𑅁 𑄢𑄬𑄇𑄴𑄈𑄧𑄏𑄨
𑄃𑄨𑄠𑄚𑄴 𑄥𑄪𑄚𑄨𑄚𑄬𑄭 𑄃𑄬𑄇𑄴𑄮 𑄦𑄨𑄠𑄬𑄁𑄥𑄨𑄇𑄴 𑄘𑄨 𑄃𑄪𑄘𑄨𑄣𑄮𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄟𑄚𑄬𑄇𑄴 𑄊𑄧𑄢𑄚𑄴 𑄃𑄇𑄳𑄢𑄧𑄟𑄧𑄚𑄴 𑄉𑄧𑄢 𑄙𑄧𑄢𑄨𑄣𑄮𑅁 𑄖𑄬 𑄣𑄙𑄨𑄖𑄴 𑄟𑄚𑄬𑄇𑄴 𑄊𑄧𑄢𑄧𑄢𑄴
𑄘𑄮𑄢𑄚𑄴 𑄞𑄋𑄨𑄣𑄮𑅁 𑄃 𑄇𑄨𑄎𑄬𑄇𑄴 𑄥𑄢𑄨 𑄥𑄢𑄨 𑄊𑄧𑄢𑄧𑄢𑄴 𑄞𑄨𑄘𑄨𑄢𑄬 𑄥𑄮𑄟𑄬𑄣𑄧𑄉𑄨𑅁 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄖 𑄇𑄨𑄢𑄨𑄌𑄴𑄌𑄚𑄴 𑄘𑄨𑄦𑄘𑄬 𑄎𑄝𑄬𑄘𑄬𑄭 𑄙𑄧𑄢𑄨𑄣𑄮𑅁
𑄃𑄨𑄚𑄴𑄘𑄨 𑄥𑄧𑄖𑄳𑄠𑄓𑄣𑄬 𑄊𑄪𑄟𑄬 𑄊𑄪𑄟𑄬 𑄢𑄬𑄇𑄴𑄈𑄧𑄏𑄨𑄢𑄴 𑄇𑄨𑄎𑄬𑄇𑄴 𑄥𑄪𑄚𑄨 𑄎𑄉𑄨 𑄃𑄪𑄘𑄨𑄣𑄮𑅁 𑄖𑄬 𑄌𑄮𑄈𑄴 𑄟𑄬𑄣𑄨 𑄢𑄨𑄚𑄨 𑄌𑄠𑄴𑄘𑄬 𑄢𑄬𑄇𑄴𑄈𑄧𑄏𑄨 𑄘𑄨𑄠𑄚𑄴 𑄦𑄖𑄴
𑄝𑄞𑄬𑄭 𑄟𑄚𑄬𑄇𑄴 𑄊𑄧𑄢𑄧𑄖𑄴 𑄥𑄧𑄟𑄣𑄴𑄨𑅁 𑄃𑄨𑄠𑄚𑄴 𑄘𑄬𑄭 𑄖𑄬 𑄛𑄮𑄌𑄳𑄠𑄖𑄴𑄪𑄚𑄴 𑄞𑄪𑄎𑄪𑄖𑄴 𑄉𑄧𑄢𑄨 𑄃𑄪𑄘𑄨 𑄇𑄨𑄢𑄨𑄌𑄴𑄌𑄚𑄴 𑄙𑄧𑄢𑄨 𑄢𑄬𑄇𑄴𑄈𑄧𑄏𑄨𑄢𑄬 𑄘𑄨𑄣𑄮 𑄃𑄬𑄇𑄴 𑄇𑄪𑄝𑄴𑅁
𑄃𑄬𑄇𑄴𑄮 𑄇𑄪𑄝𑄬 𑄢𑄬𑄇𑄴𑄈𑄧𑄏𑄨𑄢𑄴 𑄃𑄬𑄇𑄴𑄇𑄚𑄴 𑄦𑄖𑄴 𑄇𑄝 𑄉𑄬𑄣𑄧𑅁 𑄥𑄬 𑄎𑄬𑄢𑄬 𑄥𑄧𑄖𑄳𑄠𑄓𑄣𑄬 𑄃𑄢𑄬𑄇𑄴 𑄇𑄪𑄝𑄬 𑄢𑄬𑄇𑄴𑄈𑄧𑄏𑄨𑄢𑄴 𑄃𑄧𑄚𑄴𑄮 𑄃𑄬𑄇𑄴𑄇𑄚𑄴 𑄦𑄖𑄴 𑄇𑄝𑄨
𑄘𑄨𑄣𑄮𑅁 𑄦𑄖𑄴 𑄘𑄨𑄠𑄚𑄴 𑄇𑄝 𑄡𑄬𑄭𑄚𑄬-𑄃𑄮 𑄢𑄬𑄇𑄴𑄈𑄧𑄏𑄨 𑄦 𑄉𑄧𑄢𑄨 𑄟𑄪𑄎𑄪𑄋𑄬 𑄃𑄬𑄏𑄬𑄢𑄴 𑄖𑄢𑄢𑄬 𑄉𑄨𑄣𑄨𑄝𑄖𑄳𑄠𑄠𑄴𑅁 𑄃𑄬𑄝𑄢𑄧𑄖𑄴 𑄥𑄧𑄖𑄳𑄠𑄓𑄣𑄬 𑄉𑄧𑄖𑄴𑄧𑄚𑄝𑄮
𑄇𑄝𑄨 𑄘𑄨𑄣𑄮𑅁 𑄢𑄬𑄇𑄴𑄈𑄧𑄏𑄨𑄢𑄬 𑄥𑄧𑄖𑄳𑄠𑄓𑄣𑄬 𑄇𑄝𑄨𑄚𑄬𑄭 𑄘𑄨𑄎𑄧𑄚𑄬 𑄚𑄨𑄌𑄨𑄘𑄬 𑄦𑄧𑄣𑄇𑄴𑅁 𑄥𑄬𑄝𑄬𑄘𑄬𑄚𑄴 𑄥𑄧𑄖𑄳𑄠𑄓𑄣𑄬 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄬 𑄇𑄧𑄣𑄧, 𑄢𑄬𑄖𑄴 𑄃𑄬𑄏𑄧
𑄞𑄣𑄧𑄘𑄴𑄫𑄢𑄴 𑄃𑄊𑄬, 𑄃𑄬𑄇𑄴 𑄣𑄬𑄎𑄖𑄴𑄘𑄧𑄢𑄬 𑄊𑄪𑄟𑄴 𑄡𑄬𑄭𑅁 𑄃𑄨𑄠𑄚𑄴 𑄇𑄰𑄱𑄚𑄬𑄭 𑄥𑄧𑄖𑄳𑄠𑄓𑄣𑄬 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄬 𑄃𑄎 𑄉𑄧𑄢𑄨 𑄊𑄪𑄟𑄮𑄖𑄴 𑄛𑄧𑄢𑄨𑄣𑄮𑅁 𑄘𑄨𑄞𑄬𑄭𑄠𑄬
𑄚𑄨𑄌𑄨𑄘𑄬 𑄉𑄧𑄢𑄨 𑄛𑄪𑄁 𑄛𑄪𑄁 𑄊𑄪𑄟𑄴 𑄡 𑄙𑄧𑄢𑄨𑄣𑄇𑄴𑅁</p>

<p>𑄃𑄬𑄇𑄴 𑄥𑄧𑄟𑄧𑄠𑄴 𑄢𑄘 𑄓𑄇𑄴 𑄇𑄢𑄨 𑄢𑄬𑄖𑄴𑄮 𑄛𑄧𑄦𑄴𑄢𑄴 𑄦𑄧𑄣𑄧𑅁 𑄜𑄧𑄘𑄁𑄖𑄁 𑄛𑄧𑄦𑄴𑄢𑄴𑅁 𑄃𑄘𑄟𑄳𑄠 𑄟𑄚𑄳𑄠 𑄊𑄪𑄟𑄮𑄖𑄴𑄪𑄚𑄴 𑄎𑄉𑄳𑄠𑄧𑄚𑄴𑅁 𑄖𑄢 𑄝𑄬𑄚𑄳𑄠
𑄛𑄧𑄦𑄴𑄢𑄴 𑄦𑄰𑄱𑄚𑄬𑄭 𑄃𑄧𑄚𑄳𑄠𑄧𑄘𑄨𑄚𑄮𑄢𑄴 𑄥𑄚𑄳𑄠 𑄉𑄧𑄢𑄨 𑄡𑄢𑄴 𑄡𑄬 𑄇𑄟𑄧𑄖𑄴 𑄡 𑄙𑄧𑄢𑄨𑄣𑄇𑄴𑅁 𑄥𑄬𑄘𑄨𑄚𑄳𑄠 𑄥𑄬 𑄃𑄘𑄟𑄧𑄢𑄴 𑄇𑄧𑄚𑄧 𑄃𑄬𑄇𑄴 𑄊𑄧𑄢𑄧𑄢𑄴 𑄘𑄨𑄞𑄬𑄭 𑄝𑄉𑄧
𑄇𑄟𑄧𑄖𑄴 𑄡𑄘𑄧𑄚𑄴𑅁 𑄃 𑄃𑄬 𑄟𑄚𑄬𑄇𑄴 𑄊𑄧𑄢𑄧𑄢𑄴 𑄘𑄮𑄢𑄚𑄴 𑄇𑄧𑄚𑄴𑄚 𑄞𑄋𑄨𑄣𑄮! 𑄖𑄢 𑄃𑄟𑄳𑄦𑄧𑄇𑄴 𑄦𑄰𑄱 𑄣𑄨𑄠𑄮𑄁 𑄣𑄨𑄠𑄮𑄁 𑄉𑄧𑄢𑄨 𑄇𑄪𑄢𑄬 𑄡𑄬𑄭 𑄢𑄨𑄚𑄨
𑄌𑄬𑄣𑄇𑄴𑄇𑄰𑄱𑅁 𑄘𑄬𑄊𑄧𑄚𑄴𑄘𑄬 𑄝𑄨𑄢𑄬𑄖𑄴 𑄇𑄬𑄠𑄬 𑄢𑄬𑄇𑄴𑄈𑄧𑄏𑄨 𑄌𑄮𑄚𑄴𑄘𑄪𑄣𑄴 𑄉𑄧𑄢𑄨 𑄛𑄧𑄢𑄨 𑄃𑄊𑄬𑅁 𑄖𑄢 𑄓𑄮𑄢𑄬𑄭 𑄓𑄮𑄢𑄬𑄭 𑄢𑄨𑄚𑄨 𑄌𑄬𑄣𑄇𑄴𑅁 𑄌𑄚𑄴𑄘𑄬 𑄢𑄬𑄇𑄴𑄈𑄧𑄏𑄨𑄢𑄴
𑄦𑄖𑄴 𑄘𑄨𑄠𑄚𑄴 𑄇𑄝, 𑄉𑄧𑄖𑄴𑄧𑄚𑄝𑄮-𑄃𑄮 𑄇𑄝𑅁 𑄖𑄢 𑄃𑄟𑄳𑄦𑄧𑄉𑄧𑄢𑄴 𑄃𑄪𑄉𑄪𑄢𑄬 𑄌𑄮𑄘𑄪 𑄦𑄰𑄱 𑄞𑄝𑄨𑄣𑄇𑄴, 𑄢𑄬𑄇𑄴𑄈𑄧𑄏𑄨𑄢𑄬 𑄇𑄧𑄚𑄴𑄚 𑄟𑄢𑄨𑄣𑄧? 𑄟𑄳𑄦𑄖𑄴𑄧𑄢𑄴
𑄖𑄢 𑄢𑄬𑄇𑄴𑄈𑄧𑄏𑄨𑄢𑄴 𑄇𑄬𑄠𑄬𑄚𑄧𑄢𑄴 𑄃𑄚𑄴𑄘𑄧𑄣𑄬 𑄊𑄪𑄟𑄴 𑄡𑄘𑄧𑄚𑄴𑄘𑄬 𑄥𑄧𑄖𑄳𑄠𑄧𑄓𑄣𑄴 𑄃 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄧𑄢𑄬 𑄚𑄧 𑄘𑄬𑄣𑄇𑄴𑅁 𑄝𑄬𑄉𑄨𑄘𑄮 𑄞𑄝𑄨𑄚𑄬𑄭 𑄖𑄢 𑄃𑄪𑄘𑄮
𑄚𑄧 𑄛𑄬𑄣𑄇𑄴 𑄚𑄨𑄖𑄴𑄖𑄉𑄬 𑄢𑄬𑄇𑄴𑄈𑄧𑄏𑄨𑄢𑄬 𑄇𑄧𑄚𑄴𑄚 𑄟𑄢𑄨𑄣𑄧! 𑄥𑄬𑄝𑄬𑄘𑄬𑄚𑄴 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄖𑄢 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄎𑄮𑄢𑄬𑄣𑄇𑄴𑅁 𑄡𑄬 𑄇𑄝𑄮𑄇𑄴,
𑄖𑄢𑄠𑄴 𑄢𑄎𑄢𑄴 𑄃𑄨𑄙𑄪 𑄡𑄬𑄭 𑄚𑄚𑄪 𑄈𑄮𑄣𑄬𑄝𑄇𑄴𑄇𑄰𑄱𑅁 𑄇𑄨𑄖𑄳𑄠𑄠𑄴 𑄖𑄢𑄢𑄴 𑄦𑄨𑄘𑄮𑄖𑄴 𑄃𑄪𑄘𑄨𑄣𑄮, 𑄃𑄬𑄇𑄴𑄘𑄨𑄚𑄴 𑄢𑄎𑄠𑄴 𑄔𑄪𑄣𑄴 𑄛𑄨𑄘𑄨 𑄢𑄬𑄎𑄳𑄠𑄧𑄖𑄴 𑄎𑄚𑄬𑄭
𑄘𑄳𑄠, 𑄡𑄬 𑄃𑄬 𑄢𑄬𑄇𑄴𑄈𑄧𑄏𑄨𑄢𑄬 𑄟𑄢𑄨 𑄘𑄨𑄝𑄮, 𑄖𑄢𑄬 𑄢𑄎𑄠𑄴 𑄃𑄧𑄖𑄣𑄨𑄠𑄬 𑄖𑄬𑄋 𑄛𑄧𑄠𑄴𑄏𑄬 𑄥𑄮𑄚𑄘𑄚 𑄃 𑄙𑄧𑄚𑄴 𑄘𑄧𑄲𑄣𑄧𑄖𑄴 𑄘𑄨𑄝𑄮𑅁 𑄥𑄨𑄠𑄬𑄚𑄬 𑄖𑄢
𑄙𑄧𑄚𑄴 𑄘𑄧𑄲𑄣𑄧𑄖𑄴 𑄛𑄬𑄝𑄢𑄴 𑄙𑄢𑄎𑄬 𑄢𑄬𑄇𑄴𑄈𑄧𑄏𑄨𑄢𑄴 𑄚𑄇𑄴 𑄇𑄚𑄴 𑄇𑄝𑄨𑄚𑄬𑄭 𑄥𑄨𑄠𑄬𑄚𑄨 𑄝𑄪𑄉𑄨𑄚𑄬𑄭 𑄢𑄎𑄴𑄊𑄧𑄢𑄧𑄖𑄴 𑄣𑄪𑄋𑄨𑄣𑄇𑄴𑄇𑄰𑄱𑅁 𑄖𑄢 𑄢𑄎𑄢𑄬 𑄡𑄬𑄭
𑄇𑄧𑄣𑄇𑄴𑄇𑄰𑄱—𑄖𑄢𑄠𑄴 𑄘𑄨𑄞𑄬𑄭𑄠𑄬 𑄉𑄬𑄣𑄬𑄴 𑄢𑄬𑄘𑄮𑄖𑄴 𑄢𑄬𑄇𑄴𑄈𑄧𑄏𑄨𑄢𑄬 𑄇𑄝𑄨𑄚𑄬𑄭 𑄟𑄢𑄬𑄭 𑄜𑄬𑄣𑄳𑄠𑄧𑄚𑄴𑅁 𑄛𑄳𑄢𑄧𑄟𑄕𑄴 𑄟𑄧𑄎𑄨𑄟𑄴 𑄢𑄬𑄇𑄴𑄈𑄧𑄏𑄨𑄢𑄴 𑄚𑄇𑄴 𑄇𑄚𑄴 𑄖𑄢
𑄢𑄎𑄢𑄬 𑄘𑄬𑄊𑄬𑄣𑄇𑄴𑄇𑄰𑄱𑅁</p>

<p>𑄘𑄬𑄉𑄨𑄚𑄬𑄭 𑄢𑄎𑄠𑄴 𑄛𑄧𑄖𑄴𑄗𑄧𑄟𑄬 𑄞𑄢𑄨 𑄃𑄪𑄌𑄴𑄍𑄮 𑄦𑄧𑄣𑄧𑅁 𑄟𑄳𑄦𑄖𑄴𑄧𑄢𑄴 𑄖𑄢 𑄘𑄨𑄞𑄬𑄭𑄠𑄮𑄢𑄴 𑄇𑄬𑄖𑄳𑄠𑄬 𑄢𑄨𑄚𑄨 𑄌𑄬𑄭 𑄢𑄎𑄢𑄴 𑄃𑄬𑄖𑄴𑄪𑄇𑄴 𑄥𑄧𑄚𑄴𑄘𑄬𑄦𑄧 𑄦𑄧𑄣𑄧𑅁
𑄖𑄬 𑄞𑄝𑄨𑄣𑄮, 𑄦𑄧𑄠𑄴𑄚𑄨 𑄃𑄨𑄉𑄪𑄚𑄬 𑄢𑄬𑄇𑄴𑄈𑄧𑄌𑄴 𑄟𑄢𑄨 𑄛𑄢𑄨𑄝𑄇𑄬𑄴! 𑄥𑄬𑄝𑄬𑄘𑄬𑄚𑄴 𑄢𑄎𑄠𑄴 𑄟𑄧𑄚𑄴𑄖𑄳𑄢𑄨 𑄥𑄬𑄚𑄛𑄧𑄖𑄨𑄢𑄬 𑄓𑄉𑄬𑄚𑄬𑄭 𑄖𑄢𑄢𑄴 𑄟𑄪𑄎𑄪𑄋𑄬 𑄘𑄨𑄞𑄬𑄠𑄮𑄢𑄬
𑄇𑄧𑄣𑄧, 𑄝𑄚 𑄚𑄇𑄴 𑄇𑄚𑄴 𑄘𑄬𑄣𑄬 𑄚𑄧 𑄦𑄧𑄝𑄧, 𑄃𑄟𑄨 𑄝𑄬𑄇𑄴𑄪𑄚𑄬 𑄡𑄬𑄭 𑄢𑄬𑄇𑄴𑄈𑄧𑄏𑄨𑄢𑄬 𑄌𑄬𑄝𑄧𑄁𑄉𑄰𑄱𑅁 𑄇𑄧𑄙 𑄟𑄧𑄎𑄨𑄟𑄴 𑄟𑄧𑄚𑄴𑄖𑄳𑄢𑄨 𑄥𑄬𑄚𑄛𑄧𑄖𑄨 𑄥𑄧𑄟𑄬𑄖𑄴
𑄟𑄚𑄬𑄇𑄴 𑄊𑄧𑄢𑄧𑄢𑄴 𑄃𑄪𑄘𑄨𑄌𑄳𑄠 𑄢𑄎𑄠𑄴 𑄣𑄧𑄢𑄴 𑄘𑄨𑄣𑄮𑅁 𑄥𑄨𑄙𑄪 𑄣𑄪𑄋𑄨𑄚𑄬𑄭 𑄌𑄚𑄴𑄘𑄰𑄱𑄘𑄬 𑄦𑄧𑄠𑄴, 𑄢𑄬𑄇𑄴𑄈𑄧𑄏𑄨𑄢𑄴 𑄟𑄧𑄢 𑄇𑄬𑄭𑄠𑄬𑄚𑄴 𑄟𑄚𑄬𑄇𑄴 𑄊𑄧𑄢𑄧𑄢𑄴 𑄘𑄮𑄢𑄧𑄖𑄴
𑄌𑄮𑄚𑄴𑄘𑄪𑄣𑄴 𑄉𑄧𑄢𑄨 𑄃𑄊𑄬𑅁 𑄢𑄬𑄇𑄴𑄈𑄧𑄏𑄨 𑄟𑄧𑄢𑄨 𑄉𑄬𑄣𑄬-𑄃𑄮 𑄃𑄬 𑄘𑄨𑄞𑄬𑄭𑄠𑄬 𑄢𑄬𑄇𑄴𑄈𑄧𑄏𑄨𑄢𑄬 𑄟𑄌𑄳𑄠𑄧𑄚𑄴 𑄞𑄨𑄣𑄨 𑄢𑄎𑄢𑄴 𑄝𑄨𑄌𑄴𑄍𑄬𑄌𑄴 𑄚𑄧 𑄦𑄧𑄣𑄧𑅁 𑄥𑄬𑄝𑄬𑄘𑄬𑄚𑄴
𑄖𑄬 𑄟𑄧𑄚𑄴𑄖𑄳𑄢𑄨𑄢𑄬 𑄇𑄧𑄣𑄧, 𑄟𑄧𑄚𑄴𑄖𑄳𑄢𑄨! 𑄉𑄬𑄣𑄬𑄴 𑄢𑄬𑄘𑄮𑄖𑄴 𑄇𑄧𑄚𑄴 𑄊𑄧𑄢𑄧𑄖𑄴𑄪𑄚𑄴 𑄟𑄚𑄬𑄇𑄴𑄊𑄧𑄢𑄴 𑄌𑄪𑄉𑄨 𑄗𑄬𑄝𑄢𑄴 𑄛𑄣 𑄃𑄬𑄣𑄧? 𑄟𑄧𑄚𑄴𑄖𑄳𑄢𑄨 𑄚𑄨𑄖𑄴𑄨 𑄢𑄨𑄚𑄨 𑄌𑄬𑄭
𑄉𑄨𑄢𑄨𑄝𑄮𑄢𑄴 𑄚𑄋𑄚𑄴 𑄇𑄧𑄣𑄧𑅁 𑄢𑄎𑄠𑄴 𑄥𑄬𑄝𑄬𑄘𑄬𑄚𑄴 𑄦𑄪𑄉𑄪𑄟𑄴 𑄘𑄨𑄣𑄮—𑄃𑄨𑄇𑄴𑄨𑄚𑄬 𑄃𑄨𑄙𑄪 𑄥𑄬𑄭 𑄉𑄨𑄢𑄨𑄝𑄮𑄢𑄬 𑄃𑄬𑄖𑄬𑄴𑄣 𑄛𑄙𑄬𑄭 𑄓𑄉𑄨 𑄃𑄚 𑄦𑄮𑄇𑄴𑅁 𑄢𑄎𑄢𑄴
𑄦𑄪𑄉𑄪𑄟𑄬 𑄥𑄨𑄝𑄬𑄦𑄨 𑄉𑄬𑄣𑄇𑄴 𑄥𑄬𑄭 𑄉𑄨𑄢𑄨𑄝𑄮𑄢𑄴 𑄊𑄧𑄢𑄧𑄖𑄴𑅁 𑄢𑄎𑄢𑄴 𑄦𑄪𑄉𑄪𑄟𑄴 𑄥𑄪𑄚𑄨𑄚𑄬𑄭 𑄉𑄨𑄢𑄨𑄝𑄮 𑄉𑄨𑄢𑄴𑄉𑄨𑄢𑄘𑄬 𑄉𑄨𑄢𑄴𑄉𑄨𑄢𑄘𑄬 𑄣𑄪𑄋𑄨𑄣𑄮𑄉𑄨𑅁 𑄢𑄎𑄠𑄴 𑄖𑄢𑄬
𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄖𑄭𑄪 𑄇𑄧, 𑄇𑄬𑄣𑄳𑄠 𑄢𑄬𑄘𑄮𑄖𑄴 𑄟𑄚𑄬𑄇𑄴 𑄊𑄧𑄢𑄴 𑄌𑄪𑄉𑄨𑄘𑄳𑄠 𑄖𑄧𑄟 𑄊𑄧𑄢𑄧𑄖𑄴𑄪𑄚𑄴 𑄇𑄧𑄚𑄴𑄚 𑄃𑄬𑄌𑄴𑄍𑄬? 𑄉𑄨𑄢𑄨𑄝𑄮 𑄜𑄮𑄝𑄘𑄬 𑄜𑄮𑄝𑄘𑄬 𑄥𑄬𑄭
𑄘𑄨𑄝𑄬 𑄙𑄟 𑄙𑄧𑄌𑄳𑄠 𑄉𑄝𑄪𑄌𑄳𑄠 𑄛𑄮𑄢𑄴 𑄇𑄧𑄙 𑄎𑄚𑄬𑄣𑄧𑅁 𑄖𑄬 𑄇𑄧𑄣𑄧, 𑄟𑄭𑄪 𑄝𑄬𑄉𑄨𑄘𑄮 𑄟𑄚 𑄉𑄧𑄢𑄚 𑄥𑄧𑄖𑄬𑄴-𑄃𑄮 𑄖𑄢 𑄟𑄚𑄬𑄇𑄴 𑄊𑄧𑄢𑄴 𑄌𑄪𑄉𑄨 𑄘𑄳𑄠
𑄃𑄬𑄍𑄳𑄠𑄧𑄚𑄴𑅁 𑄢𑄎𑄚𑄚𑄪, 𑄟𑄧𑄢𑄴 𑄇𑄧𑄚𑄧 𑄘𑄪𑄌𑄴 𑄚𑄬𑄭𑅁 𑄥𑄪𑄚𑄨𑄚𑄬𑄭 𑄢𑄎𑄠𑄴 𑄥𑄨𑄝𑄬𑄦𑄨𑄉𑄪𑄚𑄮𑄢𑄬 𑄦𑄪𑄉𑄪𑄟𑄴 𑄘𑄨𑄣𑄮—𑄥𑄬𑄭 𑄘𑄨𑄝𑄬 𑄉𑄝𑄪𑄌𑄳𑄠 𑄛𑄮𑄢𑄬 𑄖𑄮𑄉𑄧𑅁 𑄖𑄢
𑄈𑄟𑄇𑄴𑄇𑄠𑄴 𑄟𑄚𑄬𑄇𑄴 𑄊𑄧𑄢𑄧𑄖𑄴 𑄝 𑄖𑄢𑄴 𑄇𑄠𑄴𑄇𑄪𑄢𑄬 𑄗𑄬𑄝𑄇𑄴𑅁 𑄢𑄎𑄢𑄴 𑄦𑄪𑄉𑄪𑄟𑄬 𑄥𑄨𑄝𑄬𑄦𑄨𑄉𑄪𑄚𑄬 𑄢𑄬𑄇𑄴𑄈𑄧𑄏𑄨𑄢𑄬 𑄛𑄢𑄴 𑄦𑄰𑄱 𑄡𑄬𑄭 𑄡𑄧𑄇𑄬𑄴𑄚𑄴 𑄞𑄨𑄘𑄨𑄢𑄬
𑄥𑄮𑄟𑄬𑄣𑄇𑄴𑄇𑄰𑄱, 𑄖𑄢 𑄘𑄬𑄊𑄧𑄚𑄴𑄘𑄬 𑄘𑄨𑄝𑄬 𑄞𑄧𑄢𑄧𑄚𑄴 𑄝𑄨𑄢𑄮𑄚𑄴 𑄘𑄮𑄣𑄴 𑄉𑄝𑄪𑄌𑄳𑄠 𑄛𑄮 𑄙𑄟 𑄥𑄨𑄙𑄬𑄚𑄴 𑄘𑄨 𑄃𑄎𑄃𑄌𑄳𑄠 𑄉𑄧𑄢𑄨 𑄊𑄪𑄟𑄴 𑄡𑄘𑄧𑄚𑄴𑅁
𑄥𑄨𑄝𑄬𑄦𑄨𑄉𑄪𑄚𑄬 𑄘𑄨𑄞𑄬𑄭𑄠𑄮𑄢𑄬 𑄎𑄉𑄬𑄭 𑄖𑄪𑄣𑄨 𑄢𑄎𑄢𑄴 𑄃𑄨𑄙𑄪 𑄃𑄚𑄨𑄣𑄇𑄴𑅁 𑄢𑄬𑄇𑄴𑄈𑄧𑄏𑄨𑄢𑄬 𑄇𑄧𑄚𑄴𑄚 𑄟𑄍𑄳𑄠 𑄃𑄬𑄇𑄧𑄙𑄚𑄴 𑄢𑄎𑄠𑄴 𑄛𑄪𑄎𑄮𑄢𑄴 𑄉𑄧𑄢𑄧𑄘𑄬𑄭 𑄖𑄢
𑄘𑄨𑄞𑄬𑄭𑄠𑄬 𑄝𑄬𑄇𑄴 𑄊𑄧𑄘𑄧𑄚𑄚𑄴 𑄞𑄋𑄨 𑄇𑄧𑄣𑄇𑄴𑅁 𑄃 𑄚𑄨𑄎𑄮𑄢𑄴 𑄛𑄧𑄢𑄨𑄌𑄧𑄠𑄴 𑄘𑄨𑄚𑄬𑄭 𑄖𑄢 𑄇𑄧𑄣𑄇, 𑄃𑄟𑄨 𑄉𑄳𑄠𑄚𑄴 𑄇𑄟𑄬𑄝𑄖𑄳𑄠𑄠𑄴 𑄘𑄨𑄞𑄬𑄭𑄠𑄬 𑄘𑄬𑄌𑄴
𑄞𑄧𑄋𑄨𑄢𑄴𑅁 𑄝𑄬𑄇𑄴 𑄥𑄪𑄚𑄨𑄚𑄬𑄭 𑄢𑄎𑄠𑄴 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨 𑄦𑄧𑄣𑄧𑅁 𑄖𑄢 𑄘𑄨𑄞𑄬𑄭𑄠𑄮𑄢𑄬 𑄢𑄎𑄴𑄊𑄧𑄢𑄧𑄖𑄴 𑄃𑄚𑄨 𑄘𑄋𑄧𑄢𑄴 𑄞𑄬𑄭 𑄥𑄧𑄖𑄳𑄠𑄓𑄣𑄧 𑄥𑄧𑄟𑄢𑄬
𑄢𑄎𑄴𑄇𑄧𑄚𑄳𑄠𑄢𑄴 𑄟𑄬𑄣 𑄉𑄧𑄢𑄨 𑄘𑄨𑄣𑄮𑄉𑄨𑅁 𑄃 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄬 𑄢𑄎𑄴𑄝𑄢𑄨𑄢𑄴 𑄥𑄚𑄴𑄖𑄨𑄢𑄧𑄈𑄳𑄠 𑄃 𑄖𑄧𑄖𑄴𑄧 𑄖𑄣𑄝𑄨𑄢𑄴 𑄘𑄠𑄨𑄖𑄴𑄧 𑄘𑄳𑄠 𑄦𑄧𑄣𑄧𑅁</p>

<p>𑄢𑄎𑄴𑄝𑄢𑄨𑄖𑄴 𑄗𑄨𑄘𑄬𑄝𑄨 𑄦𑄧𑄚𑄢𑄴 𑄎𑄬𑄢𑄬 𑄘𑄨𑄞𑄬𑄭𑄠𑄬 𑄃𑄧𑄖𑄴𑄗𑄖𑄴 𑄥𑄧𑄖𑄳𑄠𑄧𑄓𑄣𑄴𑄣𑄰𑄱 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄥𑄪𑄊𑄬 𑄥𑄚𑄴𑄘𑄨𑄠𑄬 𑄘𑄨𑄚𑄴 𑄇𑄘𑄘𑄧𑄚𑄴𑅁
𑄥𑄧𑄖𑄳𑄠𑄧𑄓𑄣𑄴 𑄢𑄎𑄢𑄴 𑄎𑄟𑄬𑄭 𑄦𑄨𑄎𑄬𑄝𑄬 𑄢𑄬𑄎𑄳𑄠𑄧𑄢𑄴 𑄞𑄣𑄬𑄘𑄧𑄢𑄴 𑄇𑄟𑄧𑄖𑄴 𑄣𑄬𑄝𑄬𑄘𑄬𑄭 𑄗𑄠𑄴 𑄃 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬 𑄢𑄎𑄴𑄝𑄢𑄨𑄢𑄴 𑄚𑄚𑄚𑄴 𑄥𑄪𑄝𑄨𑄙𑄬
𑄃𑄧𑄥𑄪𑄝𑄨𑄙𑄬 𑄛𑄰𑄱𑄘𑄬𑄚𑄬 𑄖𑄧𑄖𑄴𑄧 𑄖𑄣𑄝𑄨 𑄚𑄬𑄎𑄠𑄴𑅁 𑄃𑄨𑄋𑄨𑄢𑄨 𑄖𑄢 𑄘𑄨𑄞𑄬𑄭𑄠𑄬 𑄉𑄧𑄟𑄬𑄘𑄣𑄬 𑄘𑄨𑄚𑄴 𑄇𑄘𑄘𑄧𑄚𑄴𑅁</p>

<p>𑄟𑄳𑄦𑄖𑄴𑄧𑄢𑄴 𑄝𑄧𑄏𑄧𑄢𑄴 𑄝𑄨𑄘𑄨 𑄡𑄘𑄬 𑄚𑄧 𑄡𑄘𑄬 𑄣𑄉𑄨𑄣𑄮 𑄃𑄬𑄇𑄴𑄇𑄚𑄴 𑄎𑄉𑄪𑄣𑄪𑄇𑄴𑅁 𑄃𑄬 𑄎𑄉𑄪𑄣𑄪𑄉𑄮𑄖𑄳𑄠𑄠𑄴 𑄥𑄧𑄖𑄳𑄠𑄧𑄓𑄣𑄴 𑄃 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄴
𑄜𑄢𑄧𑄇𑄴 𑄦𑄧𑄝𑄢𑄴 𑄥𑄚𑄴 𑄃𑄧𑄝𑄧𑄌𑄴𑄗𑅁 𑄎𑄉𑄪𑄣𑄪𑄇𑄴 𑄣𑄇𑄳𑄠𑄘𑄬 𑄢𑄎𑄴𑄝𑄢𑄨𑄢𑄴 𑄃𑄬𑄇𑄴𑄮 𑄌𑄉𑄧𑄢𑄚𑄨 𑄚𑄨𑄚𑄬𑄭𑅁 𑄌𑄉𑄧𑄢𑄚𑄨𑄝𑄮 𑄘𑄬𑄊𑄧𑄘𑄬 𑄢𑄪𑄝𑄬 𑄢𑄧𑄋𑄬, 𑄥𑄚𑄬
𑄥𑄨𑄈𑄳𑄠𑄠𑄴 𑄘𑄮𑄣𑄴, 𑄌𑄧𑄣𑄧𑄚𑄬 𑄝𑄧𑄣𑄧𑄚𑄬-𑄃𑄮 𑄉𑄧𑄟𑄴𑅁 𑄇𑄨𑄖𑄳𑄠𑄠𑄴 𑄎𑄚𑄨 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄴 𑄖𑄢𑄬 𑄉𑄧𑄟𑄴 𑄚𑄧𑄠𑄴 𑄞𑄨𑄣𑄨 𑄟𑄬𑄖𑄴 𑄦𑄧𑄠𑄴𑅁 𑄖𑄢𑄴 𑄟𑄧𑄙𑄳𑄠𑄬
𑄃𑄬𑄇𑄴𑄇𑄚𑄴 𑄇𑄳𑄢𑄨𑄖𑄳𑄢𑄨𑄟𑄴 𑄞𑄝𑄴 𑄃𑄊𑄬 𑄞𑄨𑄣𑄨 𑄖𑄢𑄴 𑄟𑄧𑄚𑄬 𑄦𑄧𑄠𑄴𑅁 𑄥𑄨𑄠𑄬𑄚𑄬 𑄖𑄬 𑄃𑄬 𑄘𑄥𑄨𑄝𑄮𑄢𑄬 𑄃𑄧𑄚𑄴𑄥𑄪𑄢𑄴 𑄞𑄧 𑄞𑄧 𑄌𑄮𑄊𑄬 𑄌𑄮𑄈𑄴 𑄉𑄧𑄢𑄨 𑄗𑄠𑄴𑅁
𑄃𑄬𑄇𑄴𑄘𑄨𑄚𑄴 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬 𑄢𑄬𑄘𑄮𑄖𑄴 𑄢𑄎𑄴𑄝𑄢𑄨 𑄌𑄪𑄉𑄨 𑄘𑄨𑄝𑄢𑄴 𑄃𑄧𑄇𑄴𑄖𑄧𑄖𑄴 𑄘𑄬𑄣𑄧 𑄃𑄬 𑄌𑄉𑄧𑄢𑄚𑄨𑄝𑄮 𑄢𑄬𑄘𑄮 𑄥𑄧𑄟𑄴𑄞𑄉𑄧𑄖𑄴 𑄢𑄎𑄴𑄝𑄢𑄨𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨
𑄣𑄨𑄠𑄮𑄁 𑄣𑄨𑄠𑄮𑄁 𑄉𑄧𑄢𑄨 𑄍𑄉𑄧𑄣𑄴 𑄣𑄪𑄢𑄮 𑄟𑄪𑄈𑄳𑄠 𑄉𑄬𑄣𑄧𑅁 𑄃 𑄍𑄉𑄧𑄣𑄴 𑄣𑄪𑄢𑄮𑄖𑄴 𑄡𑄬𑄭 𑄢𑄬𑄇𑄴𑄈𑄧𑄏𑄨 𑄞𑄬𑄌𑄴 𑄙𑄧𑄢𑄨 𑄈𑄧𑄛𑄴 𑄉𑄧𑄢𑄨 𑄃𑄬𑄇𑄴𑄮 𑄍𑄉𑄧𑄣𑄴 𑄙𑄧𑄢𑄨𑄚𑄬𑄭
𑄥𑄨𑄝𑄬 𑄇𑄎𑄝𑄘𑄬 𑄈𑄬𑄣𑄧𑅁 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄇𑄨𑄌𑄴𑄪 𑄚𑄧 𑄉𑄧𑄢𑄨 𑄛𑄮𑄣𑄴𑄣𑄬𑄭 𑄛𑄮𑄣𑄴𑄣𑄬𑄭 𑄢𑄨𑄚𑄨 𑄌𑄬𑄭 𑄢𑄧𑄣𑄧𑅁 𑄢𑄬𑄇𑄴𑄈𑄧𑄏𑄨 𑄍𑄉𑄧𑄣𑄴𑄮 𑄈𑄬𑄭 𑄜𑄨𑄢𑄨 𑄃𑄬𑄝𑄢𑄴
𑄃𑄧𑄇𑄴𑄖𑄧𑄖𑄴 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄛𑄮𑄣𑄴𑄣𑄘𑄬 𑄃𑄬𑄇𑄴𑄮 𑄣𑄪𑄦𑄮 𑄗𑄧𑄟𑄧𑄖𑄴 𑄙𑄪𑄌𑄴 𑄈𑄬𑄣𑄧𑅁 𑄇𑄨𑄢𑄨𑄌𑄮𑄢𑄴 𑄈𑄛𑄴𑄛𑄚𑄴 𑄣𑄪𑄦𑄮𑄢𑄴 𑄗𑄧𑄟𑄴𑄮𑄖𑄴 𑄃𑄝𑄙 𑄉𑄧𑄢𑄨 𑄝𑄢𑄨 𑄈𑄬𑄭
𑄥𑄧𑄝𑄴𑄘𑄧 𑄦𑄧𑄣𑄧𑅁 𑄢𑄬𑄇𑄴𑄈𑄧𑄏𑄨 𑄢𑄨𑄚𑄨 𑄌𑄬𑄭 𑄢𑄨𑄟𑄨𑄏𑄨𑄟𑄨 𑄉𑄧𑄢𑄨 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄧𑄢𑄬 𑄘𑄬𑄣𑄧𑅁 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄃𑄚𑄴𑄙𑄢𑄧𑄖𑄴 𑄛𑄮𑄣𑄴𑄣𑄬𑄭 𑄢𑄧𑄣𑄧 𑄃
𑄢𑄬𑄇𑄴𑄈𑄧𑄏𑄨 𑄃𑄪𑄣𑄴𑄮 𑄜𑄨𑄢𑄨 𑄌𑄉𑄧𑄢𑄚𑄨𑄝𑄮𑄢𑄴 𑄞𑄬𑄌𑄴 𑄙𑄧𑄢𑄨 𑄖𑄬 𑄚𑄧𑄠𑄴𑄘𑄬 𑄥𑄚𑄴 𑄉𑄧𑄢𑄨 𑄢𑄎𑄴𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁 𑄃𑄨𑄠𑄚𑄴 𑄘𑄬𑄭 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬
𑄢𑄬𑄖𑄴𑄮 𑄞𑄝𑄨𑄣𑄮, 𑄈𑄧𑄝𑄧𑄢𑄚𑄴 𑄖𑄬 𑄜𑄧𑄉𑄧𑄘𑄁 𑄉𑄧𑄢𑄨 𑄘𑄨𑄝𑄮 𑄚𑄬𑄚! 𑄎𑄬𑄢𑄬𑄘𑄨 𑄖𑄬 𑄃𑄬𑄉𑄬𑄟𑄴 𑄉𑄧𑄢𑄨𑄣𑄮—𑄈𑄧𑄝𑄧𑄢𑄚𑄴 𑄖𑄬 𑄜𑄧𑄉𑄧𑄘𑄁 𑄉𑄧𑄢𑄨 𑄘𑄨𑄝𑄮𑅁</p>

<p>𑄃𑄨𑄚𑄴𑄘𑄨 𑄌𑄉𑄧𑄢𑄚𑄨𑄝𑄮 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄇𑄨𑄃𑄮𑄎𑄧𑄚𑄧𑄢𑄬 𑄇𑄧𑄚𑄧𑄇𑄴𑄇𑄚𑄴 𑄇𑄧𑄝𑄢𑄴 𑄃𑄇𑄴𑄇𑄬𑄭 𑄢𑄎𑄴𑄇𑄧𑄚𑄳𑄠 𑄃𑄨𑄙𑄪 𑄡𑄬𑄭 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄧
𑄝𑄨𑄢𑄪𑄘𑄴𑄙𑄬 𑄝𑄧𑄢𑄝𑄧𑄘𑄴 𑄘𑄨𑄣𑄧𑄉𑄰𑄱𑅁 𑄖𑄬 𑄢𑄎𑄴𑄇𑄧𑄚𑄳𑄠𑄢𑄬 𑄇𑄧𑄣𑄧𑄉𑄰𑄱—𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄖𑄢𑄬 𑄈𑄢𑄛𑄴 𑄌𑄮𑄊𑄬 𑄢𑄨𑄚𑄨 𑄌𑄠𑄴𑅁 𑄖𑄢𑄬 𑄃𑄧𑄞𑄧𑄚𑄴𑄘𑄧
𑄇𑄟𑄧𑄖𑄳𑄠𑄠𑄴 𑄃𑄪𑄎𑄪𑄣𑄰𑄱𑅁 𑄃𑄬𑄟𑄬𑄚𑄴 𑄇𑄨 𑄉𑄬𑄣𑄬𑄴 𑄢𑄬𑄘𑄮𑄖𑄴 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄖 𑄉𑄪𑄙𑄨𑄖𑄴 𑄡𑄬𑄭 𑄖𑄢𑄬 𑄝𑄧𑄣𑄬 𑄙𑄧𑄢𑄨𑄝𑄢𑄴 𑄌𑄬𑄠𑄬𑄉𑄰𑄱𑅁 𑄃𑄉𑄖𑄳𑄠
𑄝𑄧𑄢𑄝𑄧𑄖𑄴𑅁 𑄃𑄬 𑄟𑄨𑄏𑄬 𑄝𑄧𑄢𑄝𑄧𑄖𑄴 𑄥𑄪𑄚𑄨𑄚𑄬𑄭 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄖 𑄞𑄬𑄭 𑄥𑄧𑄖𑄳𑄠𑄓𑄣𑄧𑄢𑄬 𑄉𑄬𑄣𑄬𑄴 𑄢𑄬𑄘𑄮𑄖𑄴 𑄖𑄬 𑄘𑄬𑄈𑄳𑄠 𑄊𑄧𑄘𑄧𑄚𑄚𑄴 𑄞𑄋𑄨 𑄇𑄧𑄣𑄧𑄉𑄰𑄱𑅁
𑄥𑄨𑄠𑄬𑄚𑄬 𑄃𑄬 𑄇𑄧𑄙𑄚𑄨 𑄝𑄢𑄬 𑄜𑄧𑄉𑄧𑄘𑄁 𑄚𑄧 𑄉𑄧𑄢𑄨 𑄢𑄎𑄴𑄊𑄧𑄢𑄧𑄢𑄴 𑄞𑄨𑄘𑄨𑄢𑄬 𑄝𑄪𑄢𑄮 𑄢𑄎𑄢𑄴 𑄟𑄪𑄎𑄪𑄋𑄬 𑄦𑄧𑄣𑄧 𑄝𑄨𑄌𑄢𑄴𑅁 𑄢𑄎𑄴𑄇𑄧𑄚𑄳𑄠 𑄟𑄳𑄦𑄖𑄴𑄧𑄢𑄴
𑄌𑄉𑄧𑄢𑄚𑄨𑄝𑄮𑄢𑄬 𑄞𑄢𑄨 𑄇𑄮𑄌𑄴 𑄛𑄠𑄴, 𑄖𑄢𑄴 𑄛𑄧𑄖𑄴𑄨 𑄇𑄧𑄙𑄚𑄨 𑄖𑄬 𑄃𑄬𑄟𑄢𑄧𑄖𑄴 𑄉𑄧𑄢𑄨 𑄝𑄨𑄌𑄴𑄍𑄬𑄌𑄴 𑄉𑄧𑄢𑄬𑅁 𑄥𑄨𑄠𑄬𑄚𑄬 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄥𑄬𑄭 𑄢𑄬𑄇𑄴𑄈𑄧𑄌𑄴
𑄟𑄨𑄣𑄬 𑄥𑄎𑄨 𑄍𑄉𑄧𑄣𑄴 𑄙𑄧𑄢𑄨 𑄈𑄚 𑄇𑄧𑄙𑄚𑄴 𑄝𑄢𑄴 𑄝𑄢𑄴 𑄇𑄧𑄣𑄬-𑄃𑄮 𑄢𑄎𑄴𑄇𑄧𑄚𑄳𑄠 𑄝𑄨𑄌𑄴𑄍𑄬𑄌𑄴 𑄚𑄧 𑄉𑄧𑄢𑄬𑅁 𑄃𑄨𑄚𑄴𑄘𑄨 𑄌𑄉𑄧𑄢𑄚𑄨𑄝𑄮 𑄢𑄎𑄴𑄇𑄧𑄚𑄳𑄠𑄢𑄬
𑄃𑄉𑄬 𑄙𑄧𑄢𑄨 𑄃𑄢𑄧𑄇𑄴𑄇𑄚𑄴 𑄇𑄧𑄙 𑄇𑄰𑄱 𑄇𑄧𑄣𑄴 𑄞𑄨𑄢𑄨 𑄗𑄰𑄱𑄠𑄬𑅁 𑄖𑄬 𑄢𑄎𑄴𑄇𑄧𑄚𑄳𑄠𑄢𑄬 𑄇𑄧𑄠𑄴𑄠𑄬, 𑄞𑄧𑄝𑄨𑄌𑄳𑄠𑄧𑄘𑄬 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬 𑄟𑄮𑄇𑄴 𑄣𑄧𑄣𑄬 𑄖
𑄟𑄮𑄇𑄴𑄮𑄖𑄴𑄪𑄚𑄴 𑄉𑄪𑄢𑄮 𑄦𑄧𑄣𑄬 𑄃𑄬𑄇𑄴 𑄥𑄧𑄟𑄧𑄠𑄴 𑄖𑄬 𑄖 𑄛𑄮𑄖𑄳𑄠𑄠𑄴 𑄢𑄬𑄎𑄳𑄠𑄧𑄉𑄚𑄧𑄢𑄴 𑄃𑄬𑄇𑄴 𑄇𑄧𑄖𑄴𑄖 𑄞𑄉𑄴 𑄟𑄊𑄨 𑄛𑄢𑄬𑅁 𑄃𑄬𑄇𑄧𑄙𑄚𑄴 𑄢𑄎𑄴𑄇𑄧𑄚𑄳𑄠𑄢𑄴 𑄓𑄧𑄢𑄴
𑄝𑄪𑄉𑄮𑄖𑄴 𑄞𑄮𑄢𑄬𑄭 𑄘𑄳𑄠𑅁 𑄥𑄨𑄠𑄬𑄚𑄬 𑄥𑄬𑄘𑄨𑄚𑄳𑄠𑄢𑄴 𑄝𑄨𑄌𑄬𑄢𑄧𑄖𑄴 𑄥𑄬𑄌𑄴𑄟𑄬𑄌𑄴 𑄢𑄎𑄴𑄇𑄧𑄚𑄳𑄠 𑄇𑄧𑄣𑄧, 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄃𑄬 𑄢𑄎𑄴𑄊𑄧𑄢𑄧𑄖𑄴 𑄇𑄨𑄁𑄝 𑄃𑄬
𑄢𑄬𑄎𑄳𑄠𑄧𑄖𑄴 𑄗𑄬𑄣𑄬 𑄖𑄬 𑄚𑄖𑄴 𑄘𑄨 𑄟𑄧𑄢𑄨𑄝𑄮𑅁 𑄃𑄬𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄥𑄧𑄖𑄳𑄠𑄓𑄣𑄬 𑄓𑄮𑄢𑄬𑄭 𑄃𑄪𑄘𑄨𑄣𑄮𑅁 𑄖𑄬 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄬 𑄚𑄚𑄚𑄴 𑄇𑄧𑄙𑄣𑄰𑄱 𑄝𑄪𑄏𑄬𑄭
𑄢𑄬𑄎𑄳𑄠𑄧 𑄍𑄢𑄨 𑄡𑄬𑄝𑄖𑄳𑄠𑄠𑄴 𑄇𑄧𑄣𑄧𑅁 𑄖 𑄞𑄬𑄭 𑄥𑄧𑄖𑄳𑄠𑄓𑄣𑄧𑄢𑄴 𑄟𑄪𑄠𑄮𑄖𑄴𑄪𑄚𑄴 𑄃𑄬 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄞𑄪𑄘𑄨 𑄝𑄚𑄨 𑄢𑄬𑄎𑄳𑄠𑄧 𑄍𑄢𑄨
𑄉𑄬𑄣𑄧𑄉𑄰𑄱𑅁</p>

<p>𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄉𑄭 𑄉𑄭 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄃𑄬𑄇𑄴 𑄢𑄬𑄎𑄳𑄠𑄧 𑄍𑄢𑄨 𑄃𑄢𑄬𑄇𑄴 𑄢𑄬𑄎𑄳𑄠𑄧𑄖𑄴, 𑄥𑄨𑄠𑄚𑄴 𑄜𑄬𑄣𑄬𑄭 𑄃𑄧𑄚𑄳𑄠𑄧 𑄃𑄢𑄬𑄇𑄴 𑄢𑄬𑄎𑄳𑄠𑄧𑄖𑄴
𑄣𑄪𑄋𑄨𑄣𑄮𑄉𑄰𑄱𑅁 𑄎𑄬𑄢𑄬𑄘𑄨 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄖𑄬 𑄃𑄬𑄟𑄬𑄚𑄴 𑄃𑄬𑄇𑄴 𑄢𑄬𑄎𑄳𑄠𑄧𑄖𑄴 𑄣𑄪𑄋𑄨𑄣𑄮𑄉𑄰𑄱, 𑄡𑄨𑄘𑄪 𑄇𑄨𑄃𑄮𑄎𑄧𑄚𑄴 𑄟𑄚𑄪𑄌𑄴 𑄎𑄧𑄚𑄴 𑄚𑄬𑄭, 𑄦𑄬𑄟𑄚𑄴 𑄇𑄪𑄉𑄪𑄢𑄴
𑄚𑄬𑄭𑅁 𑄈𑄣𑄨 𑄃𑄧𑄣𑄧𑄁𑄗𑄨𑄇𑄳𑄠 𑄉𑄧𑄢𑄨 𑄛𑄧𑄢𑄨 𑄃𑄊𑄬 𑄥𑄪𑄢𑄴 𑄥𑄪𑄢𑄴 𑄃𑄘𑄟𑄳𑄠 𑄊𑄧𑄢𑄴 𑄝𑄢𑄨𑅁 𑄖𑄬 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄖𑄬 𑄞𑄝𑄨𑄣𑄮—𑄊𑄧𑄢𑄴 𑄘𑄮𑄢𑄴 𑄜𑄬𑄣𑄬𑄭
𑄃𑄬 𑄟𑄚𑄪𑄌𑄴𑄪𑄚𑄴 𑄉𑄬𑄣𑄇𑄴 𑄇𑄪𑄙𑄪? 𑄖𑄬 𑄢𑄎𑄴𑄛𑄧𑄗𑄴 𑄙𑄧𑄢𑄨 𑄦𑄘𑄨 𑄡𑄘𑄬 𑄡𑄘𑄬 𑄃𑄬𑄇𑄴𑄥𑄧𑄟𑄧𑄠𑄴 𑄣𑄪𑄋𑄨𑄣𑄮𑄉𑄰𑄱 𑄃𑄬𑄇𑄴𑄇𑄚𑄴 𑄢𑄎𑄴𑄊𑄧𑄢𑄧𑄢𑄴 𑄟𑄪𑄎𑄪𑄋𑄬𑅁
𑄢𑄎𑄴𑄊𑄧𑄢𑄧𑄢𑄴 𑄖𑄨𑄚𑄴 𑄇𑄨𑄖𑄳𑄠 𑄘𑄮𑄣𑄴 𑄜𑄪𑄣𑄮𑄢𑄴 𑄝𑄉𑄚𑄴, 𑄃𑄬𑄇𑄴 𑄇𑄨𑄖𑄳𑄠𑄘𑄨 𑄘𑄋𑄧𑄢𑄴 𑄃𑄬𑄇𑄴𑄮 𑄛𑄮𑄦𑄴𑄢𑄴𑅁 𑄖𑄬 𑄢𑄎𑄴𑄊𑄧𑄢𑄧𑄖𑄴 𑄥𑄮𑄟𑄬𑄣𑄧𑄉𑄰𑄱𑅁 𑄢𑄎𑄴𑄊𑄧𑄢𑄧𑄖𑄴
𑄇𑄨𑄃𑄮𑄎𑄧𑄚𑄴 𑄚𑄬𑄭𑅁 𑄖𑄬 𑄃𑄬𑄇𑄴 𑄈𑄪𑄣𑄨𑄖𑄴𑄪𑄚𑄴 𑄃𑄬𑄇𑄴 𑄈𑄪𑄣𑄨𑄖𑄴 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄥𑄮𑄟𑄬𑄣𑄧𑄉𑄰𑄱 𑄟𑄧𑄙𑄳𑄠𑄬 𑄈𑄪𑄣𑄨𑄖𑄴𑅁 𑄥𑄨𑄠𑄮𑄖𑄴 𑄡𑄬𑄭 𑄖𑄬 𑄘𑄬𑄊𑄬𑄉𑄰𑄱𑄘𑄬, 𑄥𑄮𑄚𑄢𑄴
𑄛𑄣𑄧𑄋𑄧𑄖𑄴 𑄃𑄧𑄟𑄧𑄇𑄧𑄘𑄧 𑄘𑄮𑄣𑄴 𑄢𑄎𑄴𑄇𑄪𑄟𑄮𑄢𑄨 𑄃𑄬𑄇𑄴𑄎𑄧𑄚𑄴 𑄊𑄪𑄟𑄴 𑄡𑄢𑄴𑅁 𑄖𑄬 𑄢𑄎𑄴𑄇𑄪𑄟𑄮𑄢𑄨𑄢𑄬 𑄓𑄉𑄨 𑄓𑄉𑄨 𑄎𑄉𑄬𑄝𑄢𑄴 𑄌𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄢𑄎𑄴𑄇𑄪𑄟𑄮𑄢𑄨
𑄇𑄧𑄚𑄧𑄟𑄧𑄘𑄬𑄭 𑄚𑄧 𑄎𑄉𑄬𑅁 𑄎𑄬𑄢𑄬𑄘𑄨 𑄌𑄠𑄴𑄘𑄬 𑄢𑄎𑄴𑄇𑄪𑄟𑄮𑄢𑄨𑄢𑄴 𑄥𑄨𑄙𑄬𑄚𑄧𑄘𑄨 𑄥𑄮𑄚𑄢𑄴 𑄇𑄙𑄨 𑄃𑄬𑄇𑄴𑄮 𑄃 𑄢𑄪𑄝𑄮𑄢𑄴 𑄇𑄙𑄨 𑄃𑄬𑄇𑄴𑄮 𑄜𑄨𑄝𑄨𑄣𑄨𑄜𑄨𑄇𑄳𑄠 𑄉𑄧𑄢𑄨
𑄃𑄊𑄧𑄚𑄴𑅁 𑄖𑄬 𑄇𑄙𑄨 𑄘𑄨𑄝𑄬 𑄙𑄧𑄢𑄨𑄚𑄬𑄭 𑄣𑄢𑄨 𑄌𑄢𑄨 𑄌𑄬𑄣𑄧𑅁 𑄇𑄙𑄨 𑄘𑄨𑄝𑄬 𑄣𑄢 𑄛𑄧𑄢𑄨𑄚𑄬𑄭 𑄃𑄝𑄙 𑄉𑄧𑄢𑄨 𑄢𑄎𑄴𑄇𑄪𑄟𑄮𑄢𑄨 𑄎𑄉𑄨 𑄃𑄪𑄘𑄨𑄣𑄮𑅁 𑄖𑄬
𑄃𑄝𑄙 𑄉𑄧𑄢𑄨 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄬 𑄘𑄬𑄭 𑄌𑄧𑄇𑄴𑄧𑄞𑄧𑄇𑄴𑄧 𑄦𑄧𑄣𑄧𑅁 𑄖𑄬 𑄇𑄧𑄣𑄧, 𑄇𑄪𑄟𑄮𑄢𑄴, 𑄖𑄭𑄪 𑄇𑄧𑄚𑄴𑄚? 𑄇𑄪𑄖𑄴𑄪𑄚𑄴 𑄃𑄬𑄍𑄳𑄠𑄧𑄌𑄴 𑄖𑄭𑄪? 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬
𑄖 𑄌𑄨𑄚𑄴 𑄘𑄨𑄣𑄮𑅁 𑄃 𑄇𑄧𑄣𑄧, 𑄇𑄧𑄚𑄳𑄠, 𑄖𑄭𑄪 𑄇𑄧𑄚𑄴𑄚? 𑄃 𑄉𑄭 𑄉𑄭 𑄖𑄭𑄪 𑄇𑄨𑄠 𑄃𑄬 𑄢𑄎𑄴𑄊𑄧𑄢𑄧𑄖𑄴? 𑄢𑄎𑄴𑄇𑄪𑄟𑄮𑄢𑄨 𑄇𑄧𑄣𑄧, 𑄟𑄭𑄪 𑄦𑄧𑄣𑄪𑄁𑄉𑄬
𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑅁 𑄝𑄝 𑄃𑄬𑄣𑄧 𑄃𑄬 𑄢𑄬𑄎𑄳𑄠𑄧𑄢𑄴 𑄢𑄎𑅁 𑄟𑄭𑄪 𑄖𑄢𑄴 𑄃𑄬𑄇𑄴𑄮 𑄝𑄚 𑄚𑄮𑄚𑄬𑄠𑄬 𑄏𑄨𑅁 𑄙𑄧𑄚𑄬 𑄎𑄧𑄚𑄬 𑄟𑄚𑄬 𑄥𑄧𑄟𑄴𑄟𑄚𑄬 𑄃𑄬
𑄢𑄬𑄎𑄳𑄠𑄧𑄉𑄚𑄴 𑄃𑄬𑄣𑄧 𑄝𑄬𑄉𑄨𑄘𑄮 𑄛𑄧𑄭𑄚𑄋𑄨𑅁 𑄃𑄝𑄙 𑄉𑄧𑄢𑄨 𑄇𑄪𑄖𑄴𑄪𑄚𑄴 𑄎𑄚𑄨 𑄃𑄬𑄇𑄴𑄮 𑄢𑄬𑄇𑄴𑄈𑄧𑄍𑄴 𑄟𑄨𑄣𑄬 𑄃𑄬 𑄉𑄮𑄘 𑄢𑄬𑄎𑄳𑄠𑄧𑄉𑄚𑄴 𑄌𑄬𑄭 𑄗𑄇𑄬𑄴 𑄗𑄇𑄬𑄴
𑄥𑄢𑄚𑄙 𑄉𑄧𑄢𑄨 𑄘𑄨𑄣𑄮𑄉𑄨𑅁 𑄖𑄬 𑄝𑄝𑄢𑄬 𑄥𑄧𑄟𑄬𑄖𑄴 𑄢𑄎𑄴𑄊𑄧𑄢𑄧𑄢𑄴 𑄝𑄬𑄊𑄧𑄢𑄬 𑄙𑄧𑄢𑄨 𑄈𑄬𑄭𑄠𑄬𑅁 𑄎𑄬𑄢𑄬𑄘𑄨 𑄢𑄬𑄎𑄳𑄠𑄧𑄢𑄴 𑄟𑄚𑄪𑄌𑄴𑄪𑄚𑄮𑄢𑄬 𑄙𑄧𑄢𑄨 𑄈𑄬𑄭𑄠𑄬𑅁 𑄥𑄬
𑄎𑄬𑄢𑄬 𑄦𑄬𑄟𑄚𑄴 𑄇𑄪𑄉𑄪𑄢𑄪𑄚𑄴 𑄙𑄧𑄢𑄨 𑄈𑄬𑄭𑄠𑄬𑅁 𑄢𑄬𑄎𑄳𑄠𑄧𑄢𑄴 𑄟𑄚𑄪𑄌𑄴 𑄃𑄬𑄇𑄴𑄘𑄉𑄨 𑄛𑄧𑄢𑄚𑄴 𑄝𑄎𑄬𑄝𑄖𑄳𑄠𑄠𑄴 𑄚𑄚𑄚𑄴 𑄘𑄫𑄢𑄮𑄢𑄴 𑄢𑄬𑄎𑄳𑄠𑄧𑄖𑄴 𑄙𑄬𑄭 𑄡𑄬𑄭𑄠𑄮𑄚𑄴𑅁
𑄃𑄨𑄇𑄴𑄨𑄚𑄬 𑄃𑄬 𑄢𑄬𑄎𑄳𑄠𑄧𑄖𑄴 𑄟𑄚𑄪𑄌𑄴 𑄇𑄧𑄙𑄬 𑄟𑄭𑄪 𑄝𑄨𑄘𑄨𑄖𑄴𑄮 𑄇𑄨𑄃𑄮𑄎𑄧𑄚𑄴 𑄚𑄬𑄭𑅁 𑄇𑄨𑄖𑄳𑄠𑄠𑄴 𑄎𑄚𑄨 𑄢𑄬𑄇𑄴𑄈𑄧𑄏𑄨 𑄟𑄧𑄢𑄬 𑄙𑄧𑄢𑄨 𑄚𑄧 𑄈𑄠𑄴𑅁 𑄟𑄧𑄢𑄬 𑄇𑄨𑄖𑄳𑄠𑄠𑄴
𑄚𑄧 𑄈𑄠𑄴 𑄥𑄬 𑄛𑄰𑄱𑄘𑄬𑄚𑄬 𑄟𑄭𑄪 𑄝𑄢𑄴 𑄝𑄢𑄴 𑄖𑄢𑄬 𑄘𑄮𑄉𑄮𑄢𑄬𑄭 𑄘𑄮𑄉𑄮𑄢𑄬𑄭 𑄖𑄢𑄬 𑄛𑄪𑄎𑄮𑄢𑄴 𑄉𑄧𑄍𑄳𑄠𑄧𑄁𑅁 𑄟𑄳𑄦𑄖𑄴𑄧𑄢𑄴 𑄢𑄬𑄇𑄴𑄈𑄧𑄏𑄨 𑄇𑄧𑄠𑄴𑄘𑄬—𑄃𑄧𑄇𑄴𑄖𑄧 𑄦𑄧𑄣𑄬
𑄚𑄘𑄨𑄚𑄴, 𑄟𑄭𑄪 𑄝𑄬𑄇𑄴 𑄞𑄋𑄨 𑄇𑄮𑄟𑄴𑅁 𑄟𑄳𑄦𑄖𑄴𑄧𑄢𑄴 𑄥𑄬 𑄃𑄧𑄇𑄴𑄖𑄧 𑄇𑄧𑄟𑄧𑄣𑄬 𑄃𑄬𑄝𑄧 𑄇𑄨𑄎𑄬𑄚𑄨!</p>

<p>𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄢𑄎𑄴𑄇𑄪𑄟𑄮𑄢𑄨𑄢𑄬 𑄇𑄧𑄣𑄧, 𑄟𑄭𑄪 𑄣𑄪𑄁𑄋𑄮𑄁𑄉𑄨 𑄡𑄧𑄇𑄬𑄴𑄚𑄴, 𑄖𑄭𑄪 𑄇𑄧𑄚𑄳𑄠 𑄌𑄨𑄘𑄬 𑄚𑄧 𑄉𑄧𑄢𑄨𑄌𑄴𑅁 𑄖𑄧𑄢𑄬 𑄈𑄟𑄇𑄴𑄇𑄠𑄴 𑄟𑄭𑄪
𑄢𑄬𑄇𑄴𑄈𑄧𑄏𑄨𑄢𑄴 𑄦𑄚𑄴𑄎𑄟𑄧𑄖𑄴𑄪𑄚𑄴 𑄃𑄪𑄘𑄴𑄙𑄮𑄢𑄴 𑄉𑄧𑄢𑄨 𑄣𑄰𑄱 𑄡𑄬𑄟𑄴𑅁 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄃 𑄢𑄎𑄴𑄇𑄧𑄚𑄳𑄠 𑄘𑄨𑄎𑄧𑄚𑄬 𑄃𑄬 𑄛𑄰𑄱𑄘𑄬𑄚𑄬 𑄖𑄬𑄟𑄴𑄟𑄁 𑄥𑄧𑄣𑄴𑄣
𑄉𑄧𑄢𑄨𑄣𑄇𑄴𑅁 𑄎𑄬𑄢𑄬𑄘𑄨 𑄖𑄢 𑄝𑄪𑄘𑄴𑄙𑄨 𑄎𑄮𑄢𑄬𑄣𑄇𑄴—𑄢𑄎𑄴𑄇𑄧𑄚𑄳𑄠 𑄢𑄬𑄇𑄴𑄈𑄧𑄏𑄨𑄖𑄴𑄪𑄚𑄴 𑄃𑄢𑄧 𑄚𑄪𑄃𑄮 𑄉𑄧𑄢𑄨 𑄛𑄪𑄎𑄮𑄢𑄴 𑄉𑄧𑄢𑄨𑄝𑄮 𑄇𑄨𑄖𑄳𑄠𑄠𑄴 𑄖𑄢𑄬 𑄃𑄬𑄙𑄧𑄇𑄴
𑄘𑄨𑄚𑄴 𑄙𑄧𑄢𑄨 𑄚𑄧 𑄈𑄬𑄭𑄚𑄬𑄭 𑄝𑄎𑄬𑄭 𑄗𑄰𑄱𑄠𑄬𑅁</p>

<p>𑄃𑄬 𑄇𑄧𑄙𑄚𑄨 𑄇𑄧𑄙𑄬 𑄇𑄧𑄙𑄬 𑄘𑄫𑄢𑄮𑄖𑄴 𑄘𑄬𑄝𑄠𑄴 𑄥𑄧𑄎𑄖𑄬𑄴 𑄥𑄚𑄴 𑄥𑄪𑄚𑄮 𑄡𑄠𑄴𑅁 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄇𑄧𑄣𑄧, 𑄇𑄪𑄟𑄮𑄢𑄴 𑄢𑄬 𑄇𑄪𑄟𑄮𑄢𑄴, 𑄢𑄬𑄇𑄴𑄈𑄧𑄏𑄨
𑄝𑄪𑄢𑄨 𑄃𑄬𑄎𑄬𑄢𑄴𑅁 𑄖𑄭𑄪 𑄛𑄨𑄎𑄨𑄢𑄬𑄘𑄨 𑄝𑄉𑄚𑄧𑄢𑄴 𑄜𑄪𑄣𑄮 𑄇𑄪𑄢𑄴𑄝𑄮𑄖𑄴 𑄛𑄮𑄣𑄴𑄣𑄬𑄭 𑄗𑄇𑄴𑄇𑄰𑄱 𑄡𑅁 𑄃 𑄇𑄙𑄨 𑄘𑄨𑄝𑄬 𑄜𑄨𑄝𑄨𑄣𑄨𑄜𑄨𑄇𑄳𑄠 𑄉𑄧𑄢𑄨 𑄗𑄰𑄱 𑄘𑄨 𑄡𑅁
𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄖𑄧𑄢𑄖𑄋𑄧𑄢𑄨 𑄇𑄙𑄨 𑄘𑄨𑄝𑄬 𑄢𑄎𑄴𑄇𑄧𑄚𑄳𑄠𑄢𑄴 𑄥𑄨𑄙𑄬𑄚𑄧𑄘𑄨 𑄜𑄨𑄝𑄨𑄣𑄨𑄜𑄨𑄇𑄳𑄠 𑄉𑄧𑄢𑄨 𑄗𑄰𑄱 𑄘𑄨𑄣𑄮𑅁 𑄥𑄧𑄟𑄢𑄬 𑄥𑄧𑄟𑄢𑄬 𑄢𑄎𑄴𑄇𑄧𑄚𑄳𑄠 𑄉𑄬𑄣𑄧
𑄊𑄪𑄟𑄴𑅁 𑄖𑄬 𑄖𑄧𑄢𑄖𑄋𑄧𑄢𑄨 𑄛𑄨𑄎𑄨𑄢𑄬𑄘𑄨 𑄜𑄪𑄣𑄮 𑄇𑄪𑄢𑄴𑄝𑄮𑄖𑄴 𑄡𑄬𑄭 𑄛𑄮𑄣𑄴𑄣𑄬𑄭 𑄢𑄧𑄣𑄧𑄉𑄰𑄱𑅁</p>

<p>𑄃𑄊𑄌𑄴 𑄥𑄧𑄎𑄘𑄬 𑄥𑄧𑄎𑄘𑄬 𑄢𑄬𑄇𑄴𑄈𑄧𑄏𑄨 𑄣𑄪𑄋𑄨𑄣𑄮𑄉𑄨𑅁 𑄖𑄬 𑄥𑄮𑄚𑄢𑄴 𑄇𑄙𑄨 𑄃 𑄢𑄪𑄝𑄮𑄢𑄴 𑄇𑄙𑄨𑄉𑄪𑄚𑄴 𑄜𑄨𑄢𑄬𑄭 𑄘𑄨𑄣𑄮𑄉𑄨𑅁 𑄢𑄎𑄴𑄇𑄧𑄚𑄳𑄠 𑄇𑄬𑄠𑄬
𑄟𑄧𑄎𑄧𑄢𑄨 𑄎𑄉𑄨 𑄃𑄪𑄘𑄨𑄣𑄮𑅁 𑄢𑄬𑄇𑄴𑄈𑄧𑄏𑄨 𑄌𑄮𑄇𑄴𑄈𑄪𑄚𑄴 𑄘𑄋𑄧𑄢𑄴 𑄘𑄋𑄧𑄢𑄴 𑄉𑄧𑄢𑄨 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄴 𑄇𑄨𑄖𑄳𑄠 𑄌𑄬𑄭 𑄇𑄧𑄣𑄧, 𑄃𑄮 𑄚𑄘𑄨𑄚𑄴, 𑄃𑄬𑄌𑄳𑄠 𑄃
𑄇𑄨 𑄟𑄚𑄬𑄠𑄮𑄢𑄴 𑄝𑄌𑄴 𑄝𑄌𑄴 𑄛𑄁, 𑄇𑄧𑄚𑄴𑄚 𑄃𑄬𑄍𑄳𑄠 𑄚𑄬 𑄚? 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄇𑄧𑄣𑄧, 𑄃𑄮 𑄚𑄚𑄪, 𑄃𑄬 𑄟𑄧𑄢𑄧𑄚𑄧𑄢𑄴 𑄢𑄬𑄎𑄳𑄠𑄧𑄖𑄴 𑄇𑄧𑄚𑄴 𑄟𑄚𑄬𑄭
𑄟𑄧𑄢𑄨𑄝𑄖𑄳𑄠𑄠𑄴 𑄃𑄬𑄘𑄧? 𑄟𑄚𑄬𑄭 𑄝𑄌𑄴 𑄛𑄬𑄣𑄬 𑄟𑄧𑄖𑄴𑄪𑄚𑄴 𑄛𑄧𑄖𑄬𑄴 𑄃𑄭𑅁 𑄘𑄨𑄚𑄴 𑄘𑄨𑄚𑄴 𑄝𑄧𑄠𑄧𑄌𑄴 𑄈𑄬𑄣𑄬𑄢𑄴, 𑄢𑄧𑄁 𑄈𑄬𑄣𑄬𑄢𑄴𑅁 𑄉𑄝𑄪𑄢𑄴 𑄥𑄪𑄚𑄴𑄘𑄧𑄢𑄴 𑄦𑄧𑄋𑄧𑄢𑄴𑅁
𑄥𑄬𑄖𑄳𑄠𑄠𑄴 𑄟𑄧𑄖𑄴𑄪𑄚𑄴 𑄟𑄚𑄬𑄭 𑄝𑄌𑄴 𑄛𑄧𑄖𑄬𑄴 𑄃𑄭𑅁 𑄢𑄬𑄇𑄴𑄈𑄧𑄏𑄨 𑄇𑄧𑄣𑄧, 𑄚𑄘𑄨𑄚𑄴, 𑄦𑄧𑄣𑄬-𑄃𑄮 𑄦𑄰𑄱 𑄛𑄢𑄬 𑄖𑄧 𑄇𑄧𑄙𑄚𑄴𑅁</p>

<p>𑄃𑄨𑄠𑄚𑄧𑄢𑄴 𑄎𑄬𑄢𑄬 𑄢𑄬𑄇𑄴𑄈𑄧𑄏𑄨 𑄈𑄚𑄧𑄇𑄴𑄧𑄚𑄴 𑄎𑄨𑄢𑄬𑄣𑄬 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄇𑄧𑄣𑄧, 𑄃𑄮 𑄚𑄚𑄪, 𑄖𑄧𑄢𑄬 𑄃𑄪𑄉𑄪𑄚𑄴 𑄟𑄢𑄨 𑄘𑄨𑄟𑄴 𑄚𑄬𑄚? 𑄢𑄬𑄇𑄴𑄈𑄧𑄏𑄨
𑄇𑄧𑄣𑄧, 𑄥𑄨𑄠𑄚𑄴 𑄘𑄧 𑄉𑄧𑄟𑄴 𑄦𑄧𑄝𑄧 𑄚𑄘𑄨𑄚𑄴𑅁 𑄎𑄨𑄢𑄘𑄬 𑄎𑄨𑄢𑄘𑄬 𑄇𑄧𑄠𑄬𑄇𑄴𑄮 𑄃𑄪𑄉𑄪𑄚𑄴 𑄟𑄢𑄨 𑄘𑄬𑅁 𑄃𑄨𑄠𑄚𑄴 𑄥𑄪𑄚𑄨 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄘𑄋𑄧𑄢𑄴 𑄃𑄬𑄇𑄴𑄮
𑄥𑄨𑄣𑄮 𑄃𑄪𑄘𑄮 𑄃𑄚𑄨𑄣𑄮𑄉𑄰𑄱𑅁 𑄃 𑄥𑄨𑄝𑄬𑄣𑄰𑄱 𑄟𑄪𑄉𑄪𑄢𑄬𑄭 𑄟𑄪𑄉𑄪𑄢𑄬𑄭 𑄥𑄨𑄟𑄴𑄛𑄪𑄇𑄴 𑄛𑄢 𑄛𑄢 𑄃𑄪𑄉𑄪𑄚𑄴 𑄟𑄢𑄨 𑄘𑄳𑄠 𑄙𑄧𑄢𑄨𑄣𑄮 𑄢𑄬𑄇𑄴𑄈𑄧𑄏𑄨𑄢𑄴 𑄟𑄙𑄝𑄮𑄖𑄴𑅁</p>

<p>𑄃𑄪𑄉𑄪𑄚𑄴 𑄟𑄢𑄨 𑄘𑄬𑄘𑄬 𑄘𑄬𑄘𑄬 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄇𑄧𑄣𑄧, 𑄃𑄮 𑄚𑄚𑄪, 𑄃𑄬𑄇𑄴𑄇𑄚𑄴 𑄇𑄧𑄙 𑄇𑄮𑄙𑄪𑄁, 𑄇𑄧𑄚𑄧 𑄢𑄉𑄴 𑄃𑄪𑄘𑄨𑄝𑄮𑄚𑄨 𑄖𑄧𑄢𑄴?
𑄢𑄬𑄇𑄴𑄈𑄧𑄏𑄨 𑄇𑄧𑄣𑄧, 𑄃 𑄇𑄨𑄖𑄳𑄠𑄠𑄴 𑄢𑄉𑄴 𑄃𑄪𑄘𑄨𑄘𑄮 𑄚𑄘𑄨𑄚𑄴? 𑄇𑄧 𑄖𑄭𑄪, 𑄟𑄧𑄢𑄴 𑄢𑄉𑄴 𑄃𑄪𑄖𑄴𑄗𑄮 𑄚𑄧𑄠𑄴𑅁 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄇𑄧𑄣𑄧, 𑄃𑄮 𑄚𑄚𑄪,
𑄟𑄧𑄢𑄴 𑄝𑄛𑄴 𑄟, 𑄞𑄬𑄭 𑄝𑄧𑄚𑄴𑄙𑄪, 𑄃𑄨𑄖𑄴𑄮 𑄇𑄪𑄘𑄪𑄟𑄴 𑄝𑄬𑄇𑄴𑄪𑄚𑄴 𑄙𑄧𑄢𑄨 𑄙𑄧𑄢𑄨 𑄈𑄬𑄭𑄠𑄮𑄌𑄴𑅁 𑄝𑄚 𑄟𑄧𑄢𑄬 𑄛𑄧𑄢𑄚𑄬 𑄝𑄎𑄬𑄭 𑄗𑄰𑄱𑄠𑄮𑄌𑄴𑅁 𑄟𑄭𑄪 𑄃𑄨𑄇𑄴𑄨𑄚𑄬 𑄉𑄝𑄪𑄢𑄴
𑄥𑄪𑄚𑄴𑄘𑄮𑄢𑄴 𑄦𑄰𑄱𑄠𑄮𑄁𑄉𑄨𑅁 𑄘𑄨𑄚𑄴 𑄘𑄨𑄚𑄴 𑄟𑄧𑄢𑄴 𑄝𑄧𑄌𑄴 𑄝𑄢𑄬𑄢𑄴𑅁 𑄇𑄬𑄠𑄬 𑄝𑄢𑄬𑄢𑄴, 𑄢𑄪𑄛𑄴 𑄢𑄧𑄁 𑄜𑄪𑄘𑄨 𑄃𑄪𑄘𑄬𑄢𑄴𑅁 𑄟𑄧𑄢𑄬 𑄇𑄨𑄠𑄬 𑄚𑄧 𑄈𑄬𑄭 𑄗𑄰𑄱𑄠𑄮𑄌𑄴? 𑄘𑄨𑄚𑄴𑄮
𑄖𑄭𑄪 𑄌𑄧𑄢𑄖𑄴 𑄡𑄌𑄴𑅁 𑄟𑄭𑄪 𑄗𑄁 𑄉𑄭 𑄉𑄭 𑄟𑄧𑄢 𑄟𑄚𑄳𑄠𑄧𑄢𑄴 𑄥𑄚𑄴 𑄉𑄧𑄢𑄨𑅁 𑄃𑄨𑄚𑄴𑄘𑄨 𑄖𑄧𑄢𑄴𑄃𑄮 𑄝𑄧𑄠𑄧𑄌𑄴 𑄝𑄢𑄬𑄢𑄴𑅁 𑄝𑄪𑄢𑄮 𑄦𑄰𑄱 𑄡𑄧𑄢𑄴𑅁 𑄇𑄧𑄟𑄧𑄣𑄬 𑄝𑄪𑄢𑄮
𑄦𑄰𑄱 𑄖𑄪𑄠𑄮 𑄟𑄧𑄢𑄨 𑄡𑄌𑄴 𑄇𑄨𑄎𑄬𑄚𑄨𑅁 𑄥𑄨𑄠𑄬𑄚𑄬 𑄌𑄨𑄘𑄬 𑄉𑄧𑄢𑄧𑄁𑄉𑄬, 𑄖𑄭𑄪 𑄟𑄧𑄢𑄨 𑄉𑄬𑄣𑄬 𑄟𑄭𑄪 𑄇𑄨𑄋𑄨𑄢𑄨 𑄗𑄬𑄟𑄴 𑄉𑄭 𑄉𑄭? 𑄇𑄨𑄋𑄨𑄢𑄨 𑄝𑄎𑄨 𑄗𑄬𑄟𑄴?</p>

<p>𑄦𑄎𑄨 𑄃𑄪𑄘𑄨 𑄢𑄬𑄇𑄴𑄈𑄧𑄏𑄨 𑄇𑄧𑄣𑄧, 𑄛𑄉𑄧𑄣𑄴 𑄃𑄭! 𑄟𑄭𑄪 𑄝𑄪𑄏𑄮 𑄟𑄧𑄢𑄨𑄟𑄴𑄝𑄬? 𑄟𑄧𑄢𑄬 𑄇𑄝𑄨𑄣𑄬-𑄃𑄮 𑄟𑄭𑄪 𑄚𑄧 𑄟𑄧𑄢𑄨𑄟𑄴𑅁 𑄎𑄖𑄬𑄴𑄣𑄬-𑄃𑄮 𑄟𑄭𑄪 𑄚𑄧
𑄟𑄧𑄢𑄨𑄟𑄴𑅁 𑄇𑄨𑄖𑄳𑄠𑄠𑄴, 𑄟𑄧 𑄛𑄧𑄢𑄚𑄚𑄴 𑄟𑄭𑄪 𑄥𑄧𑄟𑄢𑄬 𑄚𑄧 𑄗𑄧𑄁𑅁 𑄃 𑄇𑄧𑄖𑄬𑄴 𑄟𑄭𑄪 𑄖𑄧𑄢𑄬 𑄇𑄨𑄖𑄳𑄠𑄠𑄴 𑄚𑄧 𑄈𑄁𑅁 𑄥𑄪𑄚𑄨𑄌𑄴 𑄥𑄣𑄬𑄚𑄴𑅁 𑄃𑄬𑄇𑄴𑄇𑄚𑄴
𑄢𑄬𑄎𑄳𑄠𑄧𑄖𑄴 𑄃𑄬𑄇𑄴𑄎𑄧𑄚𑄮 𑄟𑄚𑄬𑄭 𑄝𑄎𑄨 𑄚𑄧 𑄗𑄬𑄣𑄬 𑄉𑄧𑄟𑄴 𑄚𑄧𑄠𑄴𑅁 𑄥𑄨𑄖𑄳𑄠𑄠𑄴 𑄝𑄨𑄎𑄮𑄢𑄴 𑄝𑄬𑄉𑄪𑄚𑄴 𑄖𑄧𑄢𑄬 𑄢𑄊𑄬𑄠𑄮𑄁𑄉𑄬𑅁 𑄃𑄬𑄇𑄴𑄘𑄨𑄚𑄴 𑄇𑄧𑄚𑄧 𑄟𑄚𑄬𑄭𑄛𑄮 𑄃𑄨𑄙𑄪
𑄣𑄪𑄋𑄨𑄣𑄬𑄉𑄨-𑄃𑄮 𑄣𑄪𑄋𑄨 𑄛𑄢𑄬𑄉𑄨𑅁 𑄥𑄨𑄠𑄬𑄚𑄬 𑄖𑄧𑄢𑄬 𑄚𑄧 𑄈𑄬𑄭𑄚𑄬 𑄝𑄎𑄬𑄭 𑄗𑄰𑄱𑄠𑄮𑄁𑄉𑄬𑅁 𑄝𑄪𑄏𑄨𑄣𑄬 𑄚𑄘𑄨𑄚𑄴? 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄃𑄨𑄀 𑄛𑄪𑄢𑄬𑄚𑄬𑄭 𑄃𑄢𑄧 𑄇𑄧𑄣𑄧,
𑄃𑄌𑄴𑄍 𑄚𑄚𑄪, 𑄖𑄭𑄪 𑄇𑄧𑄣𑄬𑄘𑄬 𑄖𑄧 𑄛𑄧𑄢𑄚𑄴 𑄞𑄨𑄣𑄬 𑄖𑄧 𑄥𑄧𑄟𑄢𑄬 𑄖𑄭𑄪 𑄚𑄧 𑄗𑄧𑄌𑄴? 𑄦𑄧𑄠𑄴 𑄚𑄬 𑄥𑄳𑄠? 𑄢𑄬𑄇𑄴𑄈𑄧𑄏𑄨 𑄇𑄧𑄣𑄧, 𑄝𑄨𑄌𑄴𑄍𑄬𑄌𑄴 𑄚𑄧 𑄉𑄧𑄢𑄧𑄌𑄴
𑄥𑄣𑄬𑄚𑄴? 𑄟𑄧 𑄛𑄧𑄢𑄚𑄴 𑄃𑄊𑄬𑄘𑄬 𑄃𑄪𑄖𑄴𑄪𑄢𑄬𑄘𑄨 𑄛𑄮𑄢𑄴𑄝𑄮𑄖𑄴 𑄛𑄚𑄨 𑄖𑄧𑄣𑄖𑄴 𑄃𑄬𑄇𑄴𑄮 𑄌𑄨𑄉𑄮𑄚𑄴 𑄣𑄪𑄦𑄮 𑄥𑄪𑄚𑄴𑄙𑄪𑄉𑄮 𑄞𑄨𑄘𑄨𑄢𑄬𑅁 𑄥𑄨𑄠𑄮𑄖𑄴 𑄌𑄨𑄉𑄮𑄚𑄴 𑄃𑄬𑄇𑄴𑄮
𑄓𑄨𑄝𑄳𑄠 𑄞𑄨𑄘𑄨𑄢𑄬 𑄃𑄬𑄇𑄴𑄮 𑄇𑄣 𑄞𑄧𑄋𑄧𑄢 𑄃𑄊𑄬𑅁 𑄥𑄨𑄝𑄬 𑄇𑄨𑄃𑄮𑄎𑄧𑄚𑄬 𑄟𑄢𑄨 𑄘𑄨𑄣𑄬 𑄖𑄬 𑄟𑄭𑄪 𑄟𑄧𑄢𑄨𑄟𑄴𑄝𑄬𑅁 𑄥𑄬 𑄃𑄇𑄬𑄴 𑄚𑄧𑄠𑄴𑅁 𑄝𑄪𑄏𑄨𑄣𑄬 𑄚𑄘𑄨𑄚𑄴?
𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄃𑄢𑄧 𑄇𑄧𑄣𑄧, 𑄃 𑄛𑄧𑄢𑄚𑄚𑄴 𑄛𑄮𑄢𑄴𑄝𑄮𑄖𑄴 𑄇𑄨𑄖𑄳𑄠𑄠𑄴 𑄗𑄰𑄱𑄠𑄮𑄌𑄴? 𑄇𑄨𑄃𑄮𑄎𑄧𑄚𑄬 𑄌𑄪𑄢𑄴𑄉𑄧𑄢𑄨 𑄓𑄪𑄝𑄨𑄚𑄬𑄭 𑄥𑄪𑄚𑄴𑄙𑄪𑄇𑄴𑄮 𑄛𑄚𑄨 𑄟𑄪𑄢𑄮𑄖𑄴𑄪𑄚𑄴
𑄚𑄳𑄦𑄨𑄉𑄨𑄣𑄬𑄭 𑄃𑄚𑄨 𑄥𑄨𑄝𑄬 𑄈𑄪𑄣𑄨𑄚𑄬𑄭 𑄞𑄧𑄋𑄧𑄢𑄝𑄮 𑄟𑄢𑄨 𑄘𑄨𑄣𑄬 𑄖𑄭𑄪 𑄘𑄧 𑄟𑄢𑄨 𑄡𑄬𑄝𑄬𑄉𑄰𑄱𑅁 𑄃 𑄥𑄪𑄚𑄴𑄙𑄪𑄇𑄴𑄮 𑄖𑄭𑄪 𑄣𑄧𑄉𑄬 𑄉𑄧𑄢𑄨 𑄇𑄨𑄠 𑄚𑄧 𑄗𑄧𑄌𑄴?
𑄢𑄬𑄇𑄴𑄈𑄧𑄏𑄨 𑄇𑄧𑄣𑄧, 𑄥𑄨𑄠𑄮𑄖𑄴 𑄥𑄨𑄚𑄴𑄙𑄪𑄇𑄴 𑄃𑄊𑄬𑄘𑄬 𑄇𑄧𑄚𑄴𑄚 𑄈𑄧𑄝𑄧𑄢𑄴 𑄛𑄬𑄝𑄧𑅁 𑄡𑄧𑄚𑄨 𑄇𑄨𑄃𑄮𑄎𑄧𑄚𑄬 𑄈𑄧𑄝𑄧𑄢𑄴𑄃𑄮 𑄛𑄚𑄴𑄘𑄬 𑄦𑄧𑄠𑄴, 𑄓𑄪𑄝𑄨𑄚𑄬𑄭 𑄥𑄨𑄝𑄬 𑄖𑄮𑄉𑄬𑄭
𑄚𑄧 𑄛𑄬𑄝𑄇𑄴𑅁 𑄟𑄳𑄦𑄖𑄴𑄧𑄢𑄴 𑄇𑄨𑄃𑄮𑄎𑄧𑄚𑄬 𑄡𑄧𑄚𑄨 𑄃𑄬𑄇𑄴 𑄚𑄨𑄏𑄬𑄎𑄬 𑄓𑄪𑄝𑄨𑄚𑄬𑄭 𑄖𑄧𑄣𑄖𑄴 𑄙𑄪𑄎𑄨𑄚𑄬𑄭 𑄃𑄪𑄘𑄨 𑄃𑄬𑄭 𑄛𑄢𑄧𑄚𑄴 𑄥𑄣𑄬𑄚𑄴 𑄖𑄬 𑄥𑄪𑄚𑄴𑄙𑄪𑄇𑄴𑄮 𑄖𑄮𑄉𑄬𑄭
𑄛𑄬𑄝𑄧𑄉𑄰𑄱𑅁 𑄢𑄬𑄇𑄴𑄈𑄧𑄏𑄨𑄢𑄴 𑄟𑄢𑄚𑄢𑄴 𑄉𑄪𑄟𑄮𑄢𑄚𑄴 𑄈𑄧𑄝𑄧𑄢𑄴 𑄛𑄬𑄭 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄟𑄧𑄚𑄬 𑄟𑄧𑄚𑄬 𑄈𑄪𑄎𑄨 𑄦𑄧𑄣𑄧𑅁 𑄖𑄬 𑄢𑄬𑄇𑄴𑄈𑄧𑄏𑄨𑄢𑄬 𑄇𑄧𑄣𑄧, 𑄃𑄪𑄉𑄪𑄚𑄴
𑄌𑄚 𑄞𑄣𑄧𑄇𑄴𑄧𑄚𑄴 𑄦𑄧𑄣𑄧 𑄚𑄚𑄪, 𑄃𑄬𑄝𑄢𑄧𑄖𑄴 𑄦𑄬𑄝 𑄘𑄨𑄝𑄮𑄁𑄉𑄬𑅁 𑄢𑄬𑄇𑄴𑄈𑄧𑄏𑄨 𑄇𑄧𑄣𑄧, 𑄦𑄰𑄱𑄠𑄬 𑄃𑄬𑄝𑄬𑄣𑄴, 𑄇𑄧𑄙𑄧𑄇𑄴 𑄘𑄪𑄈𑄴 𑄉𑄧𑄢𑄨𑄝𑄬𑅁</p>

<p>𑄥𑄬𑄘𑄨𑄚𑄳𑄠 𑄝𑄬𑄣𑄳𑄠 𑄞𑄖𑄴 𑄈𑄬𑄭𑄘𑄬𑄭 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄃 𑄢𑄬𑄇𑄴𑄈𑄧𑄏𑄨 𑄡𑄢𑄴 𑄡𑄬 𑄝𑄨𑄌𑄴𑄮𑄚𑄧𑄖𑄴 𑄛𑄧𑄢𑄨 𑄊𑄪𑄟𑄴 𑄉𑄬𑄣𑄇𑄴𑅁 𑄢𑄬𑄇𑄴𑄈𑄧𑄏𑄨 𑄝𑄬𑄚𑄳𑄠
𑄛𑄮𑄖𑄳𑄠 𑄃𑄪𑄘𑄨𑄚𑄬𑄭 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄬 𑄥𑄮𑄚𑄢𑄴 𑄇𑄙𑄨 𑄢𑄪𑄝𑄮𑄢𑄴 𑄇𑄙𑄨 𑄜𑄨𑄝𑄨𑄣𑄨𑄜𑄨𑄇𑄳𑄠 𑄉𑄧𑄢𑄨 𑄘𑄨𑄚𑄬𑄭 𑄃𑄢𑄧 𑄝𑄬𑄥𑄧𑄖𑄴 𑄉𑄧𑄢𑄨 𑄊𑄪𑄟𑄧𑄖𑄴 𑄜𑄬𑄣𑄬𑄭
𑄉𑄬𑄣𑄧𑄉𑄰𑄱𑅁</p>

<p>𑄢𑄬𑄇𑄴𑄈𑄧𑄏𑄨 𑄡𑄬𑄭 𑄟𑄧𑄖𑄴𑄧𑄚𑄴 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄢𑄎𑄴𑄊𑄧𑄢𑄧𑄖𑄴 𑄥𑄮𑄟𑄬𑄠𑄨 𑄥𑄮𑄚 𑄢𑄪𑄝𑄮𑄢𑄴 𑄇𑄙𑄨𑄉𑄪𑄚𑄴 𑄣𑄢𑄬𑄭 𑄘𑄨𑄣𑄮𑄉𑄨𑅁 𑄣𑄧𑄉𑄬 𑄣𑄧𑄉𑄬 𑄇𑄬𑄌𑄴𑄛𑄪𑄘𑄨
𑄇𑄧𑄚𑄳𑄠 𑄎𑄉𑄨 𑄃𑄪𑄘𑄨𑄣𑄮𑅁 𑄖𑄬 𑄢𑄬𑄇𑄴𑄈𑄧𑄏𑄨 𑄇𑄰𑄱𑄠𑄬 𑄝𑄬𑄇𑄴 𑄇𑄧𑄙𑄚𑄨 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄧𑄢𑄬 𑄇𑄧𑄣𑄧𑅁 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄬 𑄥𑄬𑄝𑄬𑄘𑄬𑄚𑄴 𑄇𑄧𑄣𑄧, 𑄞𑄖𑄴
𑄈𑄬𑄭𑄘𑄬𑄭 𑄥𑄣𑄬𑄚𑄴 𑄢𑄬𑄇𑄴𑄈𑄧𑄏𑄨𑄢𑄬 𑄝𑄳𑄠𑄝𑄧𑄌𑄴𑄗 𑄉𑄧𑄢 𑄛𑄧𑄢𑄨𑄝𑄮𑅁 𑄘𑄬𑄢𑄩 𑄚𑄧 𑄉𑄧𑄢𑄨 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄞𑄖𑄴 𑄢𑄚𑄨 𑄘𑄨𑄣𑄮𑅁 𑄞𑄖𑄴 𑄢𑄚𑄨 𑄜𑄪𑄢𑄬𑄣𑄬 𑄖𑄬
𑄞𑄖𑄴 𑄝𑄢𑄨 𑄘𑄨𑄣𑄮𑅁 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬 𑄞𑄖𑄴 𑄈𑄬𑄭 𑄘𑄬𑄭 𑄝𑄧𑄣𑄴 𑄞𑄮𑄢𑄬𑄣𑄧𑅁 𑄖𑄬 𑄈𑄚𑄧𑄇𑄴𑄧𑄚𑄴 𑄎𑄨𑄢𑄬𑄭 𑄣𑄟𑄨𑄣𑄮𑄉𑄰𑄱 𑄛𑄮𑄢𑄴𑄝𑄮𑄖𑄴𑅁 𑄖𑄬 𑄡𑄬𑄭 𑄛𑄮𑄢𑄴𑄝𑄮𑄖𑄴
𑄣𑄟𑄨𑄣𑄮𑄉𑄰𑄱 𑄃𑄨𑄚𑄴𑄘𑄨 𑄃𑄝𑄙 𑄉𑄧𑄢𑄨 𑄢𑄬𑄇𑄴𑄈𑄧𑄏𑄨𑄢𑄴 𑄎𑄢𑄧𑄇𑄘 𑄃𑄪𑄘𑄨𑄣𑄮𑅁 𑄖𑄢𑄴 𑄇𑄬𑄠𑄬 𑄥𑄪𑄣𑄮 𑄙𑄧𑄢𑄨𑄣𑄮𑅁 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄚𑄨𑄏𑄬𑄌𑄴 𑄝𑄧𑄚𑄴𑄙𑄧 𑄉𑄧𑄢𑄨
𑄘𑄨𑄣𑄮 𑄓𑄪𑄝𑄴𑅁 𑄃𑄬𑄇𑄴 𑄓𑄪𑄝𑄬 𑄖𑄬 𑄛𑄚𑄨 𑄖𑄧𑄣𑄖𑄴 𑄣𑄪𑄋𑄨𑄚𑄬𑄭 𑄛𑄬𑄣𑄧𑄉𑄰𑄱 𑄥𑄪𑄚𑄴𑄙𑄪𑄇𑄴𑄮𑅁 𑄖𑄬 𑄛𑄮𑄢𑄮 𑄖𑄧𑄣𑄖𑄴 𑄟𑄘𑄨𑄖𑄴 𑄃𑄬𑄇𑄴 𑄣𑄙𑄨 𑄘𑄨 𑄃𑄪𑄘𑄨𑄣𑄮𑄉𑄨
𑄃𑄪𑄉𑄪𑄢𑄬𑅁 𑄖𑄧𑄢𑄖𑄋𑄧𑄢𑄨 𑄥𑄎𑄪𑄢𑄨 𑄃𑄬𑄭 𑄛𑄢𑄧𑄖𑄴 𑄃𑄪𑄘𑄨𑄣𑄮𑄉𑄨𑅁 𑄥𑄬𑄝𑄬𑄘𑄬𑄚𑄴 𑄣𑄪𑄦𑄮𑄢𑄴 𑄥𑄪𑄚𑄴𑄙𑄪𑄇𑄴𑄮 𑄈𑄪𑄣𑄨 𑄚𑄨𑄊𑄬𑄣𑄬𑄣𑄧 𑄓𑄨𑄝𑄳𑄠𑄝𑄮𑅁 𑄥𑄨𑄝𑄬 𑄈𑄪𑄣𑄨𑄚𑄬𑄭 𑄎𑄝𑄬𑄘𑄬𑄭
𑄙𑄧𑄢𑄨𑄣𑄮 𑄇𑄣 𑄞𑄧𑄋𑄧𑄢𑄝𑄮𑅁 𑄃𑄨𑄚𑄴𑄘𑄨 𑄢𑄬𑄇𑄴𑄈𑄧𑄏𑄨𑄢𑄴 𑄛𑄧𑄢𑄚𑄬 𑄎𑄚𑄴𑄘 𑄘𑄳𑄠𑅁 𑄖𑄬 𑄘𑄪𑄟𑄪𑄢𑄨 𑄃𑄬𑄏 𑄙𑄧𑄢𑄨𑄣𑄮𑅁 𑄘𑄫𑄢𑄮𑄖𑄴𑄪𑄚𑄴 𑄥𑄪𑄚 𑄡𑄠𑄴 𑄘𑄬𑄝
𑄥𑄧𑄎𑄚𑄨 𑄢𑄧𑅁 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄥𑄬 𑄎𑄬𑄢𑄬 𑄞𑄧𑄋𑄧𑄢𑄝𑄮𑄢𑄴 𑄃𑄬𑄇𑄴𑄇𑄚𑄴 𑄓𑄮 𑄍𑄨𑄚𑄨 𑄘𑄨𑄣𑄮𑅁 𑄃𑄨𑄚𑄴𑄘𑄨 𑄢𑄬𑄇𑄴𑄈𑄧𑄏𑄨𑄢𑄴 𑄏𑄧𑄢𑄨 𑄛𑄧𑄣𑄧 𑄃𑄬𑄇𑄴𑄇𑄚𑄴 𑄦𑄖𑄴𑅁
𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄖𑄬 𑄃𑄢𑄧𑄇𑄴𑄇𑄚𑄴 𑄓𑄮 𑄍𑄨𑄚𑄨 𑄘𑄨𑄣𑄮𑅁 𑄢𑄬𑄇𑄴𑄈𑄧𑄏𑄨𑄢𑄴 𑄏𑄧𑄢𑄨 𑄛𑄧𑄣𑄧 𑄃𑄢𑄧𑄇𑄴𑄇𑄚𑄴 𑄦𑄖𑄴𑅁 𑄦𑄖𑄴 𑄚𑄬𑄭 𑄉𑄧𑄢𑄨 𑄢𑄬𑄇𑄴𑄈𑄧𑄏𑄨 𑄙𑄝 𑄙𑄝
𑄦 𑄉𑄧𑄢𑄨 𑄃𑄬𑄏𑄬𑄢𑄴𑅁 𑄘𑄫𑄢𑄮𑄖𑄴𑄪𑄚𑄴 𑄖𑄢𑄬 𑄘𑄬𑄊 𑄡𑄠𑄴𑅁 𑄥𑄬𑄝𑄬𑄘𑄬𑄚𑄴 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄞𑄧𑄋𑄧𑄢𑄝𑄮𑄢𑄴 𑄉𑄧𑄖𑄴𑄧𑄚𑄝𑄮 𑄍𑄨𑄚𑄨 𑄘𑄨𑄣𑄮𑅁 𑄖𑄮 𑄢𑄬𑄇𑄴𑄈𑄧𑄏𑄨
𑄟𑄙𑄣𑄝𑄮 𑄃𑄪𑄣𑄴𑄣𑄬𑄭 𑄃𑄪𑄣𑄴𑄣𑄬𑄭 𑄃𑄬𑄏𑄬𑄢𑄴𑅁 𑄃𑄬𑄝𑄢𑄧𑄖𑄴 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄞𑄧𑄋𑄧𑄢𑄝𑄮𑄢𑄴 𑄥𑄨𑄢𑄬𑄝𑄮 𑄒𑄬𑄁𑄉𑄰𑄱 𑄛𑄨𑄎𑄨𑄚𑄬𑄭 𑄚𑄨𑄊𑄪𑄌𑄴 𑄉𑄧𑄢𑄨 𑄘𑄨𑄣𑄮𑅁 𑄥𑄧𑄟𑄢𑄬
𑄥𑄧𑄟𑄢𑄬 𑄢𑄬𑄇𑄴𑄈𑄧𑄏𑄨 𑄟𑄧𑄢𑄨 𑄉𑄬𑄣𑄧𑅁 𑄢𑄬𑄇𑄴𑄈𑄧𑄏𑄨 𑄟𑄧𑄢𑄨 𑄡𑄚𑄢𑄴 𑄎𑄬𑄢𑄬 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄃 𑄇𑄬𑄌𑄴𑄛𑄪𑄘𑄨 𑄟𑄙𑄖𑄴𑄪𑄚𑄴 𑄃𑄬𑄇𑄴 𑄝𑄪𑄉𑄨 𑄛𑄧𑄏 𑄣𑄟𑄬𑄚𑄬𑄭
𑄥𑄧𑄢𑄬 𑄛𑄬𑄣𑄇𑄴𑅁 𑄖𑄢 𑄘𑄳𑄠𑄧𑄎𑄧𑄚𑄬 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨𑅁 𑄃𑄨𑄇𑄴𑄨𑄚𑄬 𑄖𑄢𑄢𑄴 𑄇𑄧𑄚𑄧 𑄝𑄨𑄛𑄧𑄘𑄴 𑄃𑄛𑄧𑄘𑄴 𑄚𑄬𑄭, 𑄇𑄧𑄚𑄧 𑄃𑄧𑄚𑄧𑄖𑄨𑄖𑄳𑄠 𑄚𑄬𑄭𑅁 𑄇𑄬𑄌𑄴𑄛𑄪𑄘𑄨𑄢𑄴𑄃𑄮
𑄝𑄧𑄚𑄴𑄘𑄨 𑄘𑄧𑄏 𑄇𑄘𑄨 𑄉𑄬𑄣𑄧𑅁 𑄛𑄧𑄖𑄴𑄨𑄘𑄨𑄚𑄴 𑄟𑄧𑄢 𑄟𑄚𑄳𑄠𑄧 𑄥𑄚𑄴 𑄉𑄧𑄢𑄨 𑄝𑄨𑄌𑄴𑄮𑄚𑄧𑄖𑄴 𑄛𑄧𑄢𑄨 𑄗𑄚𑄖𑄴𑄪𑄚𑄴 𑄖𑄬 𑄍𑄧𑄢𑄚𑄴 𑄛𑄬𑄣𑄧𑅁 𑄃𑄬𑄝𑄢𑄧𑄖𑄴 𑄖𑄢
𑄚𑄨𑄌𑄨𑄘𑄬 𑄉𑄧𑄢𑄨 𑄘𑄨𑄚𑄴 𑄇𑄘𑄬𑄭 𑄛𑄢𑄨𑄝𑄇𑄴𑅁 𑄥𑄨𑄠𑄬𑄚𑄬 𑄖𑄢 𑄘𑄨𑄃𑄬𑄇𑄴 𑄘𑄨𑄚𑄮𑄢𑄴 𑄟𑄧𑄙𑄳𑄠𑄬 𑄌𑄪𑄟𑄪𑄣𑄮𑄁 𑄉𑄧𑄢𑄨𑄣𑄇𑄴 𑄘𑄨𑄎𑄧𑄚𑄬𑅁</p>

<p>𑄟𑄳𑄦𑄖𑄴𑄧𑄢𑄴 𑄘𑄨𑄎𑄧𑄚𑄬 𑄉𑄨𑄢𑄨𑄖𑄴𑄗𑄨 𑄎𑄮𑄢𑄬𑄣𑄬-𑄃𑄮 𑄖𑄢𑄢𑄴 𑄇𑄧𑄚𑄧 𑄘𑄪𑄈𑄴 𑄇𑄟𑄴 𑄚𑄬𑄭𑅁 𑄢𑄎𑄴𑄊𑄧𑄢𑄧𑄖𑄴 𑄡𑄬 𑄃𑄧𑄖𑄣𑄨𑄠𑄬 𑄙𑄚𑄴 𑄌𑄮𑄣𑄴 𑄃𑄊𑄧𑄚𑄴,
𑄥𑄨𑄠𑄪𑄚𑄴 𑄈𑄬𑄭 𑄜𑄪𑄢𑄬𑄝𑄢𑄴 𑄚𑄧𑄠𑄴𑅁 𑄥𑄨𑄠𑄬𑄚𑄬 𑄈𑄚 𑄘𑄚, 𑄊𑄪𑄟𑄴 𑄡𑄚 𑄃 𑄝𑄨𑄉𑄨𑄙𑄨 𑄇𑄨𑄢𑄨𑄟𑄨𑄢𑄨 𑄉𑄧𑄢𑄚 𑄍𑄢 𑄖𑄢𑄢𑄴 𑄇𑄧𑄚𑄧 𑄇𑄟𑄴 𑄚𑄬𑄭𑅁
𑄃𑄨𑄋𑄨𑄢𑄨 𑄝𑄬𑄇𑄟𑄬 𑄇𑄧𑄠𑄴𑄘𑄨𑄚𑄴 𑄃𑄧𑄣𑄧𑄢𑄴 𑄉𑄧𑄢𑄨 𑄗𑄬𑄭 𑄛𑄢𑄬𑅁 𑄥𑄬𑄖𑄳𑄠𑄠𑄴 𑄝𑄬𑄚𑄳𑄠𑄬 𑄝𑄬𑄣𑄳𑄠 𑄥𑄬𑄢𑄬 𑄥𑄬𑄢𑄬 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄇𑄠𑄴𑄇𑄪𑄢𑄮𑄢𑄴 𑄏𑄢𑄧
𑄎𑄧𑄋𑄧𑄣𑄧𑄖𑄴 𑄥𑄨𑄉𑄬𑄢𑄬 𑄡𑄠𑄴𑅁 𑄥𑄨𑄉𑄬𑄢𑄴 𑄉𑄧𑄢𑄨 𑄃𑄚𑄬𑄉𑄰𑄱𑅁 𑄃 𑄘𑄨𑄎𑄧𑄚𑄬 𑄥𑄮𑄘𑄳𑄠 𑄖𑄮𑄚𑄴 𑄈𑄚𑄴𑅁</p>

<p>𑄃𑄨𑄋𑄨𑄢𑄨 𑄖𑄧𑄎𑄨𑄟𑄴 𑄥𑄪𑄊𑄬 𑄥𑄚𑄴𑄘𑄨𑄠𑄬 𑄗𑄇𑄬𑄴 𑄗𑄇𑄬𑄴 𑄃𑄬𑄇𑄴𑄘𑄨𑄚𑄴 𑄃𑄬𑄇𑄴𑄇𑄚𑄴 𑄊𑄧𑄘𑄧𑄚 𑄦𑄧𑄣𑄧𑅁 𑄥𑄬𑄘𑄨𑄚𑄳𑄠 𑄝𑄬𑄚𑄳𑄠 𑄟𑄙𑄚𑄴 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴
𑄡𑄬𑄭𑄠𑄬 𑄥𑄨𑄉𑄬𑄢𑄧𑄖𑄴𑅁 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄞𑄖𑄴 𑄢𑄚𑄨 𑄜𑄪𑄢𑄬𑄭 𑄉𑄋𑄧𑄖𑄴 𑄉𑄬𑄣𑄧 𑄉𑄙𑄨𑄝𑄖𑄳𑄠𑄠𑄴𑅁 𑄖𑄬 𑄉𑄙𑄨𑄝𑄢𑄴 𑄃𑄧𑄇𑄴𑄖𑄧𑄖𑄴 𑄖𑄢𑄴 𑄣𑄟𑄴𑄝 𑄌𑄪𑄣𑄚𑄴
𑄟𑄬𑄣𑄨𑄚𑄬𑄭 𑄘𑄮𑄣𑄬 𑄉𑄧𑄢𑄨 𑄟𑄙 𑄊𑄧𑄎𑄨𑄣𑄮𑅁 𑄟𑄙 𑄊𑄧𑄎𑄧𑄘𑄬 𑄊𑄧𑄎𑄧𑄘𑄬 𑄇𑄬𑄌𑄴𑄛𑄪𑄘𑄨𑄢𑄴 𑄍𑄨𑄚𑄨 𑄉𑄬𑄣𑄧 𑄃𑄬𑄇𑄴𑄇𑄚𑄴 𑄌𑄪𑄣𑄴𑅁 𑄌𑄪𑄣𑄚𑄴 𑄍𑄨𑄚𑄨 𑄡𑄬𑄭 𑄇𑄬𑄌𑄴𑄛𑄪𑄘𑄨
𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄃𑄉𑄬𑄘𑄨 𑄢𑄬𑄇𑄴𑄈𑄧𑄏𑄨 𑄝𑄪𑄢𑄨 𑄇𑄰𑄱𑄠𑄬𑄘𑄬 𑄖𑄢𑄴 𑄇𑄧𑄚𑄧𑄘𑄨𑄚𑄴 𑄃𑄬𑄇𑄴𑄇𑄚𑄧 𑄡𑄧𑄚𑄨 𑄌𑄪𑄣𑄴 𑄍𑄨𑄚𑄨 𑄡𑄠𑄴, 𑄥𑄣𑄬𑄚𑄴 𑄟𑄪𑄎𑄪𑄋𑄬𑄘𑄨 𑄈𑄟𑄇𑄴𑄇𑄠𑄴
𑄝𑄨𑄛𑄧𑄘𑄴 𑄊𑄮𑄚𑄬𑄭 𑄃𑄬𑄝𑄧𑅁 𑄖𑄬 𑄃𑄢𑄧 𑄇𑄰𑄱𑄠𑄬, 𑄝𑄬𑄖𑄧𑄢𑄴𑄉𑄬 𑄌𑄪𑄣𑄴 𑄃𑄬𑄇𑄴𑄇𑄚𑄴 𑄍𑄨𑄚𑄨 𑄉𑄬𑄣𑄬 𑄥𑄨𑄠𑄚𑄴 𑄡𑄬𑄚𑄴 𑄃𑄬𑄇𑄴𑄇𑄚𑄴 𑄇𑄧𑄣 𑄛𑄊𑄮𑄢𑄧𑄖𑄴 𑄉𑄧𑄢𑄨
𑄣𑄟𑄧𑄚𑄳𑄠 𑄞𑄎𑄬𑄭 𑄘𑄬, 𑄥𑄣𑄬𑄚𑄴 𑄃𑄣𑄝𑄧𑄣 𑄇𑄘𑄨 𑄡𑄬𑄝𑄧𑅁 𑄥𑄨𑄠𑄬𑄚𑄬 𑄇𑄬𑄌𑄴𑄛𑄪𑄘𑄨 𑄖𑄢𑄴 𑄍𑄨𑄚𑄬 𑄌𑄪𑄣𑄚𑄴 𑄇𑄇𑄴 𑄇𑄇𑄴 𑄉𑄧𑄢𑄨 𑄃𑄬𑄇𑄴𑄇𑄚𑄴 𑄇𑄧𑄣
𑄛𑄊𑄮𑄢𑄧𑄖𑄴 𑄉𑄧𑄢𑄨 𑄉𑄋𑄧 𑄣𑄟𑄧𑄚𑄳𑄠 𑄞𑄎𑄬𑄭 𑄘𑄨𑄣𑄮𑅁 𑄥𑄬 𑄎𑄬𑄢𑄬 𑄉𑄙𑄨 𑄜𑄪𑄢𑄬𑄭 𑄃𑄪𑄝𑄮𑄌𑄴 𑄃𑄪𑄝𑄮𑄌𑄴 𑄟𑄧𑄚𑄴 𑄚𑄨𑄚𑄬𑄭 𑄇𑄬𑄌𑄴𑄛𑄪𑄘𑄨 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄧𑅁
𑄘𑄨𑄝𑄪𑄌𑄳𑄠 𑄖𑄢𑄴 𑄚𑄬𑄇𑄴𑄮 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄥𑄨𑄉𑄬𑄢𑄧𑄖𑄴𑄪𑄚𑄴 𑄜𑄨𑄢𑄨 𑄃𑄬𑄣𑄬𑄉𑄰𑄱-𑄃𑄮 𑄖𑄢𑄴 𑄌𑄪𑄣𑄴 𑄍𑄨𑄚𑄨 𑄡𑄚𑄢𑄴 𑄇𑄧𑄙𑄉𑄚𑄴 𑄖𑄢𑄬 𑄚𑄧 𑄎𑄚𑄬𑄣𑄧𑅁</p>

<p>𑄃𑄨𑄚𑄴𑄘𑄨 𑄥𑄬 𑄌𑄪𑄣𑄚𑄴 𑄇𑄧𑄣 𑄛𑄊𑄮𑄢𑄧𑄖𑄴 𑄉𑄧𑄢𑄨 𑄞𑄎𑄨 𑄡𑄘𑄬 𑄡𑄘𑄬 𑄞𑄣𑄧𑄇𑄴𑄇𑄚𑄨 𑄉𑄋𑄧 𑄘𑄧𑄏𑄧𑄢𑄴 𑄜𑄬𑄣𑄬𑄭 𑄡𑄬𑄭 𑄚𑄳𑄦𑄨𑄉𑄨𑄣𑄨𑄣𑄮𑄉𑄰𑄱 𑄘𑄧𑄡𑄳𑄠
𑄘𑄮𑄢𑄧𑄖𑄴𑅁 𑄘𑄧𑄡𑄳𑄠𑄢𑄴 𑄛𑄚𑄨 𑄖𑄪𑄝𑄮𑄣𑄧𑄖𑄴 𑄥𑄨𑄠𑄚𑄴 𑄞𑄎𑄨 𑄡𑄘𑄬 𑄡𑄘𑄬 𑄙𑄪𑄎𑄨𑄣𑄮𑄉𑄰𑄱 𑄘𑄧𑄡𑄳𑄠𑄢𑄴 𑄃𑄧𑄞𑄧𑄣 𑄛𑄢𑄧𑄖𑄴𑅁 𑄥𑄬 𑄃𑄧𑄇𑄴𑄖𑄧𑄖𑄴 𑄢𑄎 𑄥𑄧𑄖𑄳𑄠𑄧𑄓𑄣𑄴
𑄘𑄧𑄡𑄳𑄠 𑄛𑄢𑄧𑄖𑄴 𑄉𑄙𑄬𑄢𑄴𑅁 𑄖𑄬 𑄌𑄠𑄴𑄘𑄬 𑄃𑄬𑄇𑄴𑄇𑄚𑄴 𑄇𑄧𑄣 𑄛𑄊𑄮𑄢𑄴𑅁 𑄖𑄬 𑄥𑄨𑄠𑄚𑄴 𑄙𑄧𑄢𑄨𑄣𑄮𑅁 𑄙𑄧𑄢𑄨𑄚𑄬𑄭 𑄢𑄨𑄚𑄨 𑄌𑄠𑄴𑄘𑄬 𑄥𑄨𑄠𑄮𑄖𑄴 𑄃𑄬𑄇𑄴𑄇𑄚𑄴 𑄥𑄮𑄚
𑄢𑄧𑄋𑄧𑄢𑄴 𑄌𑄪𑄣𑄴 𑄇𑄇𑄴 𑄇𑄇𑄴 𑄉𑄧𑄢𑄨 𑄃𑄊𑄬𑅁 𑄥𑄧𑄖𑄳𑄠𑄓𑄣𑄬 𑄌𑄪𑄣𑄮𑄢𑄴 𑄇𑄇𑄴𑄇𑄚𑄨 𑄈𑄪𑄣𑄨𑄣𑄮𑅁 𑄟𑄝𑄨𑄚𑄬𑄭 𑄥𑄨𑄠𑄚𑄴 𑄦𑄧𑄣𑄧𑄘𑄬 𑄖𑄬𑄢𑄧 𑄦𑄖𑄴𑅁 𑄖𑄬
𑄃𑄟𑄳𑄦𑄧𑄉𑄧𑄢𑄴 𑄃𑄪𑄉𑄪𑄢𑄬 𑄌𑄮𑄘𑄪 𑄦𑄧𑄣𑄧𑅁 𑄃𑄬𑄙𑄧𑄇𑄴 𑄣𑄟𑄴𑄝 𑄌𑄪𑄣𑄴 𑄇𑄧𑄚𑄴 𑄟𑄨𑄣𑄬𑄢𑄴 𑄦𑄰𑄱 𑄛𑄢𑄬? 𑄥𑄨𑄠𑄚𑄴 𑄙𑄧𑄢𑄨𑄚𑄬𑄭 𑄖𑄬 𑄊𑄧𑄢𑄧𑄖𑄴 𑄜𑄨𑄢𑄨𑄣𑄮𑅁 𑄖𑄬 𑄃𑄬𑄉𑄬𑄟𑄴
𑄉𑄧𑄢𑄨𑄣𑄮 𑄃𑄬 𑄣𑄟𑄴𑄝 𑄌𑄪𑄣𑄮 𑄟𑄨𑄣𑄬𑄝𑄮 𑄖𑄢𑄴 𑄈𑄟𑄇𑄴𑄇𑄠𑄴 𑄌𑄠𑄴𑅁 𑄥𑄨𑄠𑄬𑄚𑄬 𑄖𑄇𑄨𑄣𑄳𑄠 𑄖𑄬 𑄢𑄎𑄴𑄥𑄧𑄞𑄖𑄴 𑄊𑄮𑄥𑄧𑄕 𑄉𑄧𑄢𑄨 𑄘𑄨𑄣𑄮—𑄡𑄬 𑄃𑄬 𑄖𑄬𑄢𑄧
𑄦𑄖𑄳𑄠 𑄥𑄮𑄚𑄣𑄨 𑄌𑄪𑄣𑄴𑄝𑄧𑄣 𑄟𑄨𑄣𑄬𑄝𑄮 𑄃𑄨𑄙𑄪 𑄃𑄚𑄨 𑄘𑄨 𑄛𑄢𑄬, 𑄖𑄢𑄬 𑄃𑄬𑄇𑄴 𑄉𑄮𑄙𑄬𑄣𑄴 𑄥𑄮𑄚 𑄢𑄪𑄝𑄮 𑄖𑄬𑄋 𑄛𑄧𑄠𑄴𑄏𑄬 𑄘𑄨𑄝𑄮𑅁 𑄟𑄳𑄦𑄖𑄴𑄧𑄢𑄴
𑄢𑄎𑄴𑄥𑄧𑄞𑄖𑄴 𑄇𑄨𑄃𑄮𑄎𑄧𑄟𑄬 𑄟𑄨𑄣𑄬𑄝𑄮 𑄃𑄚𑄨 𑄘𑄨𑄝𑄢𑄴 𑄈𑄟𑄴 𑄚𑄧 𑄈𑄬𑄣𑄇𑄴𑅁 𑄥𑄬𑄌𑄴𑄟𑄬𑄌𑄴 𑄢𑄕𑄨𑄢𑄴 𑄥𑄬𑄭 𑄇𑄮𑄌𑄴𑄛𑄬𑄠𑄬 𑄌𑄉𑄧𑄢𑄚𑄨𑄝𑄮 𑄢𑄎 𑄥𑄧𑄖𑄳𑄠𑄓𑄣𑄧𑄢𑄴
𑄟𑄪𑄎𑄪𑄋𑄬 𑄃𑄬𑄭 𑄇𑄧𑄣𑄧𑄉𑄨—𑄟𑄧𑄦𑄢𑄎𑄴, 𑄃𑄬 𑄇𑄟𑄚𑄴 𑄟𑄭𑄪 𑄉𑄧𑄢𑄨 𑄘𑄨𑄛𑄢𑄨𑄟𑄴𑅁 𑄟𑄭𑄪 𑄈𑄟𑄇𑄴𑄇𑄠𑄴 𑄟𑄨𑄣𑄬𑄝𑄮 𑄖𑄮𑄉𑄬𑄭 𑄃𑄚𑄨 𑄘𑄨𑄟𑄴𑄝𑄰𑄱𑅁 𑄟𑄳𑄦𑄖𑄴𑄧𑄢𑄴 𑄟𑄧𑄢𑄴
𑄣𑄉𑄨𑄝𑄮 𑄥𑄧𑄝𑄮𑄚𑄴 𑄉𑄏𑄧𑄢𑄴 𑄚𑄧, 𑄃 𑄛𑄧𑄝𑄮𑄚𑄴 𑄉𑄏𑄧𑄢𑄴 𑄛𑄋𑄬𑄭𑅁 𑄃𑄨𑄠𑄬𑄚𑄨 𑄛𑄬𑄣𑄬 𑄥𑄛𑄴𑄖 𑄝𑄨𑄘𑄨 𑄚𑄧 𑄡𑄘𑄬 𑄟𑄭𑄪 𑄟𑄨𑄣𑄬𑄝𑄮 𑄖𑄧 𑄃𑄨𑄙𑄪 𑄣𑄪𑄋𑄬𑄭
𑄘𑄨𑄟𑄴𑄝𑄨, 𑄟𑄭𑄪 𑄇𑄧𑄙 𑄘𑄨𑄣𑄪𑄁𑅁 𑄃𑄨𑄠𑄚𑄴 𑄥𑄪𑄚𑄨𑄚𑄬𑄭 𑄥𑄧𑄖𑄳𑄠𑄓𑄣𑄬 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨 𑄦𑄧𑄣𑄧𑅁 𑄖𑄬 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄚𑄧 𑄇𑄝𑄨𑄠𑄬𑄢𑄬 𑄦𑄪𑄉𑄪𑄟𑄴
𑄘𑄨𑄣𑄮—𑄏𑄘𑄨 𑄥𑄧𑄝𑄮𑄚𑄴 𑄉𑄏𑄧𑄢𑄴 𑄃𑄬𑄇𑄴𑄇𑄚𑄴 𑄚𑄧 𑄃 𑄛𑄧𑄝𑄮𑄚𑄴 𑄉𑄏𑄧𑄢𑄴 𑄃𑄬𑄇𑄴𑄇𑄚𑄴 𑄛𑄋𑄬𑄭 𑄝𑄚𑄬𑄭 𑄘𑄮𑅁 𑄢𑄎𑄢𑄴 𑄦𑄪𑄉𑄪𑄟𑄬 𑄘𑄨 𑄃𑄬𑄇𑄴 𑄘𑄨𑄚𑄮 𑄟𑄧𑄙𑄳𑄠𑄬
𑄚𑄧 𑄇𑄝𑄨𑄠𑄬𑄉𑄪𑄚𑄬 𑄥𑄧𑄝𑄮𑄚𑄴 𑄉𑄏𑄧𑄢𑄴 𑄃𑄬𑄇𑄴𑄇𑄚𑄴 𑄚𑄧 𑄃 𑄛𑄧𑄝𑄮𑄚𑄴 𑄉𑄏𑄧 𑄃𑄬𑄇𑄴𑄇𑄚𑄴 𑄛𑄋𑄬𑄭 𑄝𑄚𑄬𑄭 𑄘𑄨𑄣𑄇𑄴𑅁</p>

<p>𑄊𑄘𑄧𑄖𑄴 𑄗𑄮𑄠𑄬 𑄚𑄧𑄖𑄴 𑄃𑄪𑄘𑄨𑄣𑄮𑄉𑄰𑄱 𑄌𑄉𑄧𑄢𑄚𑄨 𑄟𑄨𑄣𑄬𑄝𑄮𑅁 𑄛𑄧𑄖𑄴𑄗𑄧𑄟𑄬 𑄖𑄬 𑄚𑄧𑄉𑄚𑄴 𑄊𑄧𑄘𑄧𑄟𑄧𑄘𑄬 𑄝𑄎𑄬𑄭 𑄌𑄬𑄣𑄧𑅁 𑄥𑄬 𑄎𑄬𑄢𑄬 𑄖𑄬 𑄇𑄰𑄱 𑄃𑄪𑄘𑄨𑄣𑄮 :
</p>

<p>𑄃𑄮 𑄥𑄧𑄝𑄧𑄚𑄴 𑄉𑄏𑄧𑄢𑄴 𑄚𑄧</p>

<p>𑄃 𑄛𑄧𑄝𑄮𑄚𑄴 𑄉𑄏𑄧𑄢𑄴 𑄛𑄋𑄬𑄭!</p>

<p>𑄥𑄧𑄖𑄳𑄠𑄧 𑄡𑄧𑄚𑄨 𑄖𑄪𑄟𑄨 𑄘𑄬𑄝𑄧𑄁𑄥𑄨 𑄦𑄧𑄘𑄬 𑄦𑄧𑄠𑄴 : </p>

<p>𑄥𑄣𑄬𑄚𑄴 𑄃𑄬 𑄣𑄟𑄴𑄝𑄌𑄪𑄣𑄨 𑄃𑄊𑄬 𑄡𑄨𑄙𑄪</p>

<p>𑄌𑄮𑄊𑄮 𑄏𑄨𑄟𑄨𑄘𑄮𑄖𑄴 𑄣𑄪𑄋𑄧𑄉𑄰𑄱 𑄟𑄧𑄢𑄬 </p>

<p>𑄖 𑄛𑄚𑄨𑄊𑄘𑄧 𑄥𑄨𑄙𑄪𑅁</p>

<p>𑄥𑄧𑄖𑄳𑄠𑄧𑄭 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄣𑄇𑄴, 𑄌𑄉𑄧𑄢𑄨𑄚𑄨 𑄟𑄨𑄣𑄬𑄝𑄮 𑄃𑄬 𑄇𑄧𑄙𑄚𑄴 𑄇𑄧𑄚𑄢𑄴 𑄥𑄧𑄟𑄢𑄬 𑄥𑄧𑄟𑄢𑄬 𑄌𑄮𑄊𑄮 𑄏𑄨𑄟𑄨𑄘𑄮𑄖𑄴 𑄚𑄧𑄉𑄚𑄴 𑄛𑄚𑄨
𑄃𑄪𑄉𑄪𑄢𑄬𑄘𑄨 𑄃𑄪𑄢𑄨 𑄡𑄖𑄬𑄴 𑄥𑄚𑄴 𑄉𑄧𑄢𑄨 𑄞𑄎𑄨 𑄉𑄬𑄣𑄧𑄉𑄰𑄱𑅁 𑄃 𑄃𑄨𑄚𑄴𑄘𑄨 𑄣𑄪𑄋𑄨𑄣𑄮𑄉𑄰𑄱 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄴 𑄛𑄚𑄨𑄊𑄘𑄧𑄖𑄴𑅁 </p>

<p>𑄌𑄉𑄧𑄢𑄚𑄨 𑄟𑄨𑄣𑄬𑄝𑄮 𑄖 𑄚𑄧𑄉𑄚𑄴 𑄊𑄘𑄧𑄖𑄴 𑄝𑄚𑄨 𑄗𑄰𑄱 𑄃𑄬𑄇𑄴𑄮 𑄝𑄪𑄢𑄮 𑄟𑄨𑄣𑄬𑄢𑄴 𑄜𑄬𑄎𑄧𑄚𑄴 𑄙𑄧𑄢𑄨𑄣𑄮𑅁 𑄃𑄬𑄇𑄴𑄮 𑄞𑄪𑄘𑄨 𑄝𑄧𑄉𑄧𑄣𑄧𑄖𑄴 𑄉𑄧𑄢𑄨 𑄖𑄬
𑄃𑄪𑄘𑄨𑄣𑄮𑄉𑄰𑄱 𑄇𑄬𑄌𑄴𑄛𑄪𑄘𑄨𑄇𑄧𑄚𑄳𑄠𑄘𑄉𑄨𑄢𑄴 𑄢𑄎𑄴𑄊𑄧𑄢𑄧𑄖𑄴𑅁 𑄥𑄬 𑄃𑄧𑄇𑄴𑄖𑄧𑄖𑄴 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄊𑄧𑄢𑄧𑄖𑄴 𑄚𑄧 𑄃𑄬𑄣𑄧𑅁 𑄌𑄉𑄧𑄢𑄚𑄨𑄝𑄮 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄬
𑄇𑄧𑄣𑄧𑄉𑄰𑄱—𑄖𑄭𑄪 𑄚𑄬 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠? 𑄞𑄣𑄧𑄇𑄴 𑄝𑄧𑄏𑄧𑄢𑄴 𑄎𑄬𑄢𑄬 𑄖𑄧𑄢𑄬 𑄘𑄬𑄊𑄨𑄣𑄪𑄁𑄉𑄬𑅁 𑄃𑄟𑄳𑄦𑄧𑄇𑄴 𑄦𑄰𑄱 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄛𑄪𑄎𑄮𑄢𑄴 𑄉𑄧𑄢𑄨𑄣𑄮—𑄖𑄭𑄪
𑄇𑄧𑄚𑄴𑄚, 𑄟𑄭𑄪 𑄘𑄧 𑄖𑄧𑄢𑄬 𑄚𑄧 𑄌𑄨𑄚𑄧𑄋𑄧𑄢𑄴𑅁 𑄖𑄭𑄪 𑄇𑄪𑄖𑄴𑄪𑄚𑄴 𑄃𑄬𑄍𑄳𑄠𑄧𑄌𑄴? 𑄌𑄉𑄧𑄢𑄚𑄨𑄝𑄮 𑄇𑄧𑄣𑄧, 𑄖𑄭𑄪 𑄟𑄧𑄢𑄬 𑄇𑄨𑄋𑄨𑄢𑄨 𑄌𑄨𑄚𑄨𑄝𑄬? 𑄟𑄭𑄪 𑄦𑄧𑄣𑄪𑄁𑄉𑄬 𑄖𑄧𑄢𑄴
𑄟𑄰𑄱𑄎𑄬𑄋, 𑄖𑄧 𑄟𑄢𑄴 𑄉𑄪𑄢𑄮 𑄝𑄮𑄚𑄴𑅁 𑄟𑄭𑄪 𑄡𑄧𑄇𑄬𑄴𑄚𑄴 𑄃𑄨𑄖𑄴𑄪𑄚𑄴 𑄝𑄮 𑄡𑄬𑄭𑄠𑄮𑄁 𑄖𑄭𑄪 𑄥𑄧𑄇𑄬𑄴𑄚𑄬 𑄌𑄨𑄉𑄮𑄚𑄴 𑄃𑄬𑄣𑄬𑅁 𑄦𑄨𑄘𑄮𑄖𑄴 𑄉𑄧𑄢𑄨 𑄚𑄧 𑄛𑄢𑄨𑄝𑄬𑅁 𑄖𑄧 𑄝𑄛𑄴
𑄟 𑄝𑄎𑄨 𑄗𑄉𑄧𑄖𑄬𑄴 𑄊𑄧𑄚𑄧 𑄊𑄧𑄚𑄧 𑄟𑄭𑄪 𑄝𑄬𑄢𑄬𑄝𑄖𑄳𑄠𑄠𑄴 𑄃𑄨𑄙𑄪𑄁𑅁 𑄎𑄬𑄢𑄬𑄘𑄨 𑄖𑄢𑄢𑄬 𑄃𑄬𑄇𑄴𑄮 𑄢𑄬𑄇𑄴𑄈𑄧𑄌𑄴 𑄟𑄨𑄣𑄬𑄭 𑄙𑄧𑄢𑄨 𑄈𑄬𑄣𑄬 𑄢𑄬𑄇𑄴𑄈𑄧𑄏𑄨𑄢𑄴 𑄓𑄧𑄢𑄬 𑄃𑄢𑄴
𑄃𑄬𑄭 𑄚𑄧 𑄛𑄢𑄧𑄁𑅁 𑄥𑄪𑄚𑄳𑄠𑄧𑄁 𑄖𑄧𑄢𑄬 𑄞𑄨𑄣𑄬 𑄝𑄎𑄬𑄭 𑄗𑄮𑄠𑄬𑅁 𑄃𑄢𑄧 𑄥𑄪𑄚𑄨𑄣𑄪𑄁 𑄇𑄧𑄚𑄴 𑄘𑄬𑄏𑄧𑄖𑄴𑄪𑄚𑄴 𑄞𑄨𑄣𑄬 𑄃𑄬𑄇𑄴𑄮 𑄉𑄝𑄪𑄌𑄳𑄠 𑄟𑄧𑄢𑄧𑄘𑄴 𑄃𑄨𑄙𑄪 𑄣𑄪𑄋𑄨𑄚𑄬𑄠𑄨
𑄝𑄪𑄘𑄴𑄙𑄨 𑄉𑄧𑄢𑄨 𑄢𑄬𑄇𑄴𑄈𑄧𑄏𑄨𑄢𑄬 𑄟𑄢𑄬𑄭 𑄜𑄬𑄭𑄣𑄳𑄠𑅁 𑄥𑄨𑄠𑄬𑄚𑄬 𑄖𑄭𑄪 𑄇𑄬𑄚𑄴𑄏𑄚𑄴 𑄃𑄊𑄧𑄌𑄴 𑄈𑄧𑄝𑄢𑄴 𑄙𑄧𑄢 𑄃𑄬𑄣𑄪𑄁𑄉𑄬𑅁 𑄃 𑄥𑄬𑄭 𑄟𑄧𑄢𑄧𑄖𑄴𑄮 𑄇𑄪𑄙𑄪 𑄡𑄬𑄭𑄠𑄬?
𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄌𑄉𑄧𑄢𑄚𑄨𑄝𑄮 𑄇𑄧𑄙𑄚𑄨 𑄎𑄬𑄌𑄬𑄴𑄖𑄴 𑄞𑄨𑄣𑄨 𑄟𑄧𑄚𑄬 𑄉𑄧𑄢𑄨𑄣𑄮𑅁 𑄖𑄬 𑄇𑄧𑄣𑄧, 𑄥𑄬𑄭 𑄟𑄧𑄢𑄧𑄖𑄴𑄮 𑄥𑄨𑄉𑄬𑄧𑄢𑄧𑄖𑄴 𑄡𑄬𑄭𑄠𑄬𑅁 𑄖𑄬 𑄃𑄢𑄧 𑄇𑄧𑄣𑄧,
𑄟𑄪𑄏𑄨, 𑄃𑄬𑄌𑄴𑄮𑄌𑄳𑄠 𑄞𑄢𑄨 𑄉𑄧𑄟𑄴 𑄦𑄰𑄱𑄠𑄬𑅁 𑄖𑄬 𑄥𑄨𑄉𑄬𑄢𑄬 𑄉𑄬𑄣𑄬 𑄇𑄧𑄙 𑄇𑄧𑄝𑄢𑄴 𑄇𑄨𑄃𑄮𑄎𑄧𑄚𑄴 𑄚𑄧 𑄗𑄚𑄴𑅁 𑄃𑄬𑄝𑄢𑄧𑄖𑄴 𑄇𑄧𑄙𑄝𑄖𑄴𑄖𑄠𑄴 𑄘𑄨𑄎𑄧𑄚𑄬 𑄗𑄬𑄭
𑄛𑄢𑄨𑄝𑄮𑄁𑅁 𑄘𑄨𑄝𑄪𑄌𑄳𑄠 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬 𑄥𑄨𑄉𑄬𑄢𑄧𑄖𑄴𑄪𑄚𑄴 𑄜𑄨𑄢𑄨 𑄃𑄬𑄣𑄬𑄉𑄰𑄱 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄖 𑄟𑄪𑄏𑄨𑄢𑄬 𑄌𑄨𑄚𑄴 𑄉𑄧𑄢𑄨 𑄘𑄨𑄣𑄮𑅁 𑄘𑄬𑄊𑄨𑄚𑄬𑄭 𑄝𑄪𑄢𑄨
𑄜𑄬𑄏𑄧𑄚𑄴 𑄙𑄧𑄌𑄳𑄠 𑄌𑄉𑄧𑄢𑄚𑄨𑄝𑄮𑄢𑄬 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬 𑄚𑄧 𑄌𑄨𑄚𑄨𑄣𑄮𑅁 𑄟𑄳𑄦𑄖𑄴𑄧𑄢𑄴 𑄌𑄉𑄧𑄢𑄚𑄨𑄝𑄮 𑄘𑄮𑄣𑄬𑄉𑄧𑄢𑄨 𑄌𑄨𑄚𑄨𑄣𑄮𑅁</p>

<p>𑄖 𑄇𑄬𑄣𑄳𑄠 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄝𑄬𑄚𑄳𑄠𑄟𑄙𑄚𑄴 𑄏𑄢𑄧𑄖𑄴 𑄥𑄨𑄉𑄬𑄢𑄬 𑄉𑄬𑄣𑄬𑄉𑄰𑄱 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄞𑄖𑄴 𑄢𑄚𑄨 𑄜𑄪𑄢𑄬𑄭 𑄖 𑄟𑄪𑄏𑄨𑄢𑄬 𑄇𑄧𑄣𑄧, 𑄡𑄬𑄭
𑄟𑄪𑄏𑄨 𑄉𑄋𑄧𑄖𑄴 𑄉𑄙𑄨𑄠𑄰𑄱𑅁 𑄌𑄉𑄧𑄢𑄚𑄨𑄝𑄮 𑄘𑄧 𑄥𑄬𑄭 𑄎𑄪𑄝𑄮 𑄖𑄮𑄉𑄖𑄬𑄴𑅁 𑄖𑄬 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄢𑄎𑄨 𑄦𑄧𑄣𑄧𑅁 𑄃 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄴 𑄛𑄨𑄏𑄬 𑄛𑄨𑄏𑄬
𑄛𑄚𑄨𑄊𑄘𑄧𑄖𑄴 𑄉𑄬𑄣𑄧𑅁</p>

<p>𑄛𑄚𑄨𑄊𑄘𑄧𑄖𑄴 𑄡𑄬𑄭 𑄥𑄨𑄙𑄪 𑄊𑄘𑄧𑄖𑄴 𑄝𑄚𑄳𑄠 𑄚𑄧𑄉𑄚𑄴 𑄘𑄬𑄭 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄇𑄧𑄣𑄧, 𑄃 𑄃𑄬 𑄚𑄧𑄉𑄚𑄴 𑄇𑄪𑄖𑄴𑄪𑄚𑄴 𑄃𑄬𑄣𑄧? 𑄃𑄉𑄬 𑄘𑄧 𑄃𑄨𑄠𑄚𑄴
𑄚𑄧 𑄘𑄬𑄊𑄧𑄁𑅁 𑄌𑄉𑄧𑄢𑄚𑄨 𑄟𑄨𑄣𑄬𑄝𑄮 𑄇𑄧𑄣𑄧, 𑄃𑄨𑄠𑄚𑄴 𑄘𑄬𑄝𑄧𑄁𑄥𑄨 𑄚𑄧 𑄦𑄧𑄝𑄧𑄘𑄬 𑄛𑄢𑄛𑄁𑅁 𑄗𑄇𑄬𑄴 𑄗𑄇𑄬𑄴 𑄞𑄬𑄘 𑄘𑄳𑄠𑄘𑄬𑅁 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄇𑄧𑄣𑄧,
𑄡𑄬𑄭 𑄟𑄪𑄏𑄨, 𑄚𑄧𑄉𑄚𑄧𑄖𑄴 𑄃𑄪𑄘𑄨 𑄌𑄬𑄠𑄰𑄱𑅁 𑄃𑄬 𑄇𑄧𑄙𑄚𑄴 𑄇𑄰𑄱𑄟𑄧𑄖𑄴𑄧𑄚𑄴 𑄖𑄬 𑄚𑄧𑄉𑄚𑄧𑄖𑄴 𑄃𑄪𑄘𑄨𑄣𑄮𑄉𑄰𑄱𑅁 𑄖 𑄛𑄪𑄚𑄬 𑄛𑄪𑄚𑄬 𑄃𑄪𑄘𑄨𑄣𑄮𑄉𑄰𑄱 𑄌𑄉𑄧𑄢𑄚𑄨𑄝𑄮𑅁 𑄖𑄢
𑄘𑄳𑄠𑄧𑄎𑄧𑄚𑄬 𑄡𑄬𑄭 𑄚𑄧𑄉𑄚𑄧𑄖𑄴 𑄃𑄪𑄘𑄨𑄣𑄇𑄴𑄇𑄰𑄱 𑄌𑄉𑄧𑄢𑄚𑄨 𑄟𑄨𑄣𑄬𑄝𑄮 𑄃𑄝𑄙 𑄉𑄧𑄢𑄨 𑄇𑄰𑄱 𑄃𑄪𑄘𑄨𑄣𑄮 : </p>

<p>𑄃𑄮 𑄥𑄧𑄝𑄮𑄚𑄴 𑄉𑄏𑄧𑄢𑄴 𑄚𑄧</p>

<p>𑄃 𑄛𑄧𑄝𑄮𑄚𑄴 𑄉𑄏𑄧𑄢𑄴 𑄛𑄋𑄬𑄭!</p>

<p>𑄥𑄧𑄖𑄳𑄠𑄧 𑄡𑄧𑄚𑄨 𑄖𑄪𑄟𑄨 𑄘𑄬𑄝𑄧𑄁𑄥𑄨 𑄦𑄧𑄘𑄬 𑄦𑄧𑄠𑄴</p>

<p>𑄥𑄣𑄬𑄚𑄴 𑄖𑄪𑄟𑄨 𑄃𑄉𑄬𑄘𑄨 𑄃𑄬𑄣 𑄡𑄨𑄙𑄪</p>

<p>𑄌𑄮𑄊𑄮 𑄏𑄨𑄟𑄨𑄘𑄮𑄖𑄴 𑄣𑄪𑄋𑄧𑄉𑄰𑄱 𑄃𑄟𑄢𑄬 </p>

<p>𑄥𑄬𑄭 𑄛𑄚𑄨𑄊𑄘𑄧 𑄥𑄨𑄙𑄪𑅁</p>

<p>𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄣𑄇𑄴, 𑄌𑄉𑄧𑄢𑄚𑄨𑄝𑄮 𑄃𑄬𑄇𑄧𑄙𑄚𑄴 𑄇𑄰𑄱 𑄜𑄪𑄢𑄮𑄁 𑄚𑄧 𑄜𑄪𑄢𑄮𑄁 𑄌𑄮𑄊𑄮 𑄏𑄨𑄟𑄨𑄘𑄮𑄖𑄴 𑄚𑄧𑄉𑄚𑄴 𑄣𑄪𑄋𑄨𑄣𑄮𑄉𑄰𑄱 𑄥𑄧𑄖𑄳𑄠𑄧𑄓𑄣𑄴𑄘𑄉𑄨
𑄛𑄚𑄨𑄊𑄘𑄧𑄖𑄴𑅁 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄇𑄨𑄌𑄴𑄪 𑄇𑄧𑄝𑄢𑄴 𑄃 𑄞𑄝𑄨𑄝𑄢𑄴 𑄃𑄇𑄴𑄇𑄬𑄭 𑄖𑄢𑄬 𑄢𑄎𑄢𑄴 𑄥𑄨𑄝𑄬𑄦𑄨𑄉𑄪𑄚𑄬 𑄣𑄪𑄋𑄬𑄣𑄇𑄴𑄇𑄰𑄱 𑄢𑄎𑄴𑄥𑄧𑄞𑄖𑄴 𑄥𑄧𑄖𑄳𑄠𑄧𑄓𑄣𑄧𑄢𑄴
𑄟𑄪𑄎𑄪𑄋𑄬𑅁 𑄘𑄬𑄚𑄬𑄭 𑄥𑄧𑄖𑄳𑄠𑄧𑄓𑄣𑄴 𑄘𑄧 𑄖𑄧𑄝𑄴𑄞𑄧! 𑄖𑄬 𑄌𑄠𑄴𑄘𑄬 𑄦𑄧𑄠𑄴, 𑄥𑄬𑄭 𑄃𑄉𑄖𑄳𑄠 𑄘𑄨𑄊𑄮𑄣𑄴 𑄥𑄮𑄚𑄣𑄨 𑄌𑄪𑄣𑄴 𑄃𑄬 𑄟𑄨𑄣𑄬𑄝𑄮𑄢𑄴𑅁 𑄖𑄬 𑄌𑄉𑄧𑄢𑄚𑄨𑄝𑄮𑄢𑄬
𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄃𑄬𑄇𑄴 𑄉𑄮𑄙𑄬𑄣𑄴 𑄥𑄮𑄚𑄘𑄚, 𑄖𑄬𑄋 𑄛𑄧𑄠𑄴𑄏𑄬 𑄃 𑄚𑄚𑄚𑄴 𑄝𑄝𑄮𑄖𑄳𑄠 𑄘𑄧𑄢𑄧𑄛𑄴 𑄛𑄪𑄢𑄧𑄌𑄴𑄇𑄢𑄴 𑄘𑄨𑄣𑄮𑅁 𑄃 𑄢𑄎𑄴𑄥𑄧𑄞𑄖𑄴 𑄊𑄮𑄥𑄧𑄕
𑄉𑄧𑄢𑄨 𑄘𑄨𑄣𑄮—𑄃𑄬 𑄚𑄪𑄃𑄮 𑄟𑄨𑄣𑄬𑄝𑄮 𑄖𑄬 𑄢𑄕𑄩 𑄝𑄚𑄬𑄝𑄧𑅁</p>

<p>𑄈𑄇𑄴𑄧𑄚𑄧𑄢𑄴 𑄞𑄨𑄘𑄨𑄢𑄬 𑄃𑄬 𑄊𑄧𑄘𑄧𑄚𑄚𑄨 𑄊𑄧𑄘𑄨 𑄉𑄬𑄣𑄬 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄃𑄬𑄝𑄢𑄧𑄖𑄴 𑄟𑄬𑄖𑄴 𑄉𑄧𑄢𑄨𑄣𑄮 𑄖𑄬 𑄇𑄬𑄚𑄴𑄏𑄚𑄴 𑄃𑄉𑄖𑄳𑄠 𑄝𑄨𑄛𑄧𑄘𑄧𑄖𑄴
𑄛𑄧𑄏𑄳𑄠𑄉𑄨𑅁 𑄖𑄬 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄢𑄎𑄢𑄬 𑄇𑄧𑄣𑄧, 𑄟𑄧𑄦𑄢𑄎𑄴, 𑄟𑄭𑄪 𑄃𑄨𑄇𑄴𑄨𑄚𑄬 𑄦𑄧𑄘𑄁𑄥𑄨𑄇𑄴 𑄌𑄪𑄟𑄪𑄣𑄮𑄁 𑄉𑄧𑄢𑄨 𑄚𑄧 𑄛𑄧𑄢𑄨𑄟𑄴𑅁 𑄇𑄨𑄖𑄳𑄠𑄠𑄴 𑄟𑄭𑄪 𑄃𑄨𑄇𑄴𑄨𑄚𑄬
𑄃𑄬𑄇𑄴𑄇𑄚𑄴 𑄟𑄚𑄳𑄠 𑄛𑄣𑄋𑄧𑄢𑄴𑅁 𑄍𑄧 𑄟𑄌𑄴 𑄎𑄬𑄢𑄬 𑄟𑄧𑄢𑄴 𑄟𑄚𑄳𑄠𑄉𑄚𑄴 𑄥𑄨𑄢𑄬𑄣𑄬 𑄖𑄬 𑄟𑄭𑄪 𑄌𑄪𑄟𑄪𑄣𑄮𑄁 𑄉𑄧𑄢𑄨 𑄛𑄢𑄨𑄟𑄴𑄝𑄬𑅁 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄴
𑄇𑄧𑄙𑄠𑄴 𑄥𑄧𑄖𑄳𑄠𑄧𑄓𑄣𑄬 𑄢𑄎𑄨 𑄦𑄧𑄣𑄧𑅁 𑄎𑄬𑄢𑄬𑄘𑄨 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄴 𑄇𑄧𑄙𑄠𑄴 𑄛𑄚𑄨𑄊𑄘𑄧𑄖𑄴 𑄘𑄧𑄡𑄳𑄠 𑄛𑄢𑄧𑄖𑄴 𑄃𑄬𑄇𑄴𑄇𑄚𑄴 𑄎𑄧𑄣𑄴𑄑𑄮𑄋𑄨 𑄝𑄚𑄨 𑄘𑄳𑄠
𑄦𑄧𑄣𑄧𑅁 𑄥𑄨𑄙𑄪 𑄟𑄚𑄳𑄠 𑄛𑄣𑄬𑄝𑄢𑄴 𑄚𑄋𑄬 𑄇𑄬𑄌𑄴𑄛𑄪𑄘𑄨 𑄉𑄭 𑄉𑄭 𑄢𑄧𑄣𑄧𑄉𑄰𑄱𑅁</p>

<p>𑄉𑄭 𑄉𑄭 𑄥𑄬𑄭 𑄎𑄧𑄣𑄴𑄑𑄮𑄋𑄨𑄉𑄚𑄧𑄖𑄴 𑄗𑄬𑄭 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄈𑄣𑄨 𑄘𑄨𑄚𑄬 𑄢𑄬𑄘𑄬 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄧𑄢𑄬 𑄦𑄨𑄘𑄮𑄖𑄴 𑄖𑄪𑄣𑄨 𑄖𑄪𑄣𑄨 𑄇𑄚𑄬𑅁 𑄃
𑄇𑄚𑄴𑄘𑄬 𑄇𑄚𑄴𑄘𑄬 𑄉𑄬𑄭 𑄃𑄪𑄘𑄬 : </p>

<p>𑄇𑄪𑄙𑄪 𑄃𑄊𑄬 𑄟𑄧𑄢𑄴 𑄛𑄧𑄢𑄚𑄧 𑄝𑄪𑄙𑄪</p>

<p>𑄃𑄚𑄧𑄚𑄴𑄘𑄧 𑄇𑄪𑄟𑄢𑄴 𑄟𑄧 𑄚𑄚𑄪, 𑄟𑄰𑄱𑄎𑄬𑄋 𑄞𑄨𑄣𑄨 𑄝𑄨𑄌𑄴𑄍𑄬𑄌𑄴 𑄉𑄧𑄢𑄨 </p>

<p>𑄃𑄨𑄇𑄴𑄨𑄚𑄬 𑄝𑄬𑄊𑄧𑄢𑄴 𑄝𑄬𑄚𑄚𑄪𑅁</p>

<p>𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄴 𑄎𑄧𑄣𑄴𑄑𑄮𑄋𑄨𑄉𑄚𑄴 𑄡𑄨𑄠𑄮𑄖𑄴 𑄝𑄚𑄬𑄭 𑄘𑄳𑄠 𑄦𑄧𑄠𑄬, 𑄥𑄬𑄭 𑄇𑄪𑄢𑄬 𑄃𑄊𑄬 𑄉𑄋𑄧 𑄈𑄎𑄚 𑄖𑄪𑄣𑄨𑄝𑄢𑄴 𑄊𑄧𑄢𑄚𑄴𑅁 𑄥𑄨𑄠𑄮𑄖𑄴 𑄘𑄨𑄚𑄬
𑄢𑄬𑄘𑄬 𑄚𑄚𑄚𑄴 𑄘𑄬𑄏𑄧𑄖𑄴𑄪𑄚𑄴 𑄎𑄦𑄎𑄴 𑄞𑄨𑄢𑄬𑄉𑄨𑅁 𑄃 𑄢𑄎𑄢𑄴 𑄇𑄧𑄢𑄴𑄟𑄧𑄌𑄢𑄨𑄉𑄪𑄚𑄬 𑄃𑄧𑄚𑄴𑄥𑄪𑄢𑄴 𑄉𑄋𑄧 𑄈𑄎𑄴𑄚 𑄖𑄪𑄣𑄮𑄚𑄴𑅁 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄴 𑄃𑄬𑄉𑄬𑄟𑄴
𑄝𑄨𑄌𑄴𑄍𑄬𑄌𑄴, 𑄃𑄬𑄇𑄴𑄘𑄨𑄚𑄴 𑄚𑄧𑄠𑄴 𑄃𑄬𑄇𑄴𑄘𑄨𑄚𑄴 𑄈𑄟𑄇𑄴𑄇𑄠𑄴 𑄃𑄨𑄙𑄪 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄣𑄪𑄋𑄨𑄝𑄮𑄉𑄨𑅁 𑄟𑄳𑄦𑄖𑄴𑄧𑄢𑄴 𑄘𑄨𑄚𑄴 𑄝𑄨𑄘𑄨 𑄡𑄠𑄴, 𑄟𑄳𑄦𑄌𑄴 𑄝𑄨𑄘𑄨
𑄡𑄠𑄴, 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄴 𑄘𑄬𑄊 𑄚𑄬𑄭𑅁 </p>

<p>𑄃𑄬𑄇𑄴𑄘𑄨𑄚𑄴 𑄢𑄬𑄘𑄬𑄝𑄳𑄠𑄣𑄨 𑄃𑄬 𑄊𑄘𑄧𑄖𑄴 𑄃𑄬𑄇𑄴𑄇𑄚𑄴 𑄎𑄦𑄎𑄴 𑄞𑄨𑄢𑄨𑄣𑄮𑄉𑄨𑅁 𑄃𑄬 𑄎𑄦𑄎𑄴𑄌𑄚𑄧𑄖𑄴 𑄃𑄬𑄣𑄧 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴𑅁 𑄖𑄬 𑄇𑄬𑄌𑄴𑄛𑄪𑄘𑄨𑄢𑄬
𑄖𑄮𑄉 𑄘𑄬𑄌𑄴 𑄝𑄨𑄘𑄬𑄌𑄴 𑄞𑄧𑄋𑄬𑄢𑄴𑅁 𑄎𑄦𑄎𑄴𑄌𑄚𑄧𑄖𑄴𑄪𑄚𑄴 𑄖𑄬 𑄃𑄝𑄙 𑄉𑄧𑄢𑄨 𑄥𑄪𑄚𑄨𑄣𑄮 : </p>

<p>𑄇𑄪𑄙𑄪 𑄃𑄊𑄬 𑄟𑄧𑄢𑄴 𑄛𑄧𑄢𑄚𑄧 𑄝𑄪𑄙𑄪</p>

<p>𑄃𑄚𑄧𑄚𑄴𑄘𑄧 𑄇𑄪𑄟𑄢𑄴 𑄟𑄧 𑄚𑄚𑄪, 𑄟𑄰𑄱𑄎𑄬𑄋 𑄞𑄨𑄣𑄨 𑄝𑄨𑄌𑄴𑄍𑄬𑄌𑄴 𑄉𑄧𑄢𑄨 </p>

<p>𑄃𑄨𑄇𑄴𑄨𑄚𑄬 𑄝𑄬𑄊𑄧𑄢𑄴 𑄝𑄬𑄚𑄚𑄪𑅁</p>

<p>𑄥𑄪𑄚𑄨𑄟𑄧𑄖𑄴𑄧𑄚𑄴 𑄛𑄧𑄢𑄚𑄴 𑄞𑄨𑄢𑄪𑄁 𑄞𑄨𑄢𑄪𑄁 𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄃𑄚𑄧𑄚𑄴𑄘𑄧𑄇𑄪𑄟𑄮𑄢 𑄎𑄦𑄎𑄴𑄌𑄚𑄧𑄖𑄴𑄪𑄚𑄴 𑄣𑄟𑄨𑄚𑄬𑄭 𑄥𑄬𑄭 𑄎𑄧𑄣𑄴𑄑𑄮𑄋𑄨𑄉𑄚𑄧𑄢𑄴 𑄇𑄨𑄖𑄳𑄠 𑄉𑄬𑄣𑄧𑅁
𑄥𑄨𑄙𑄪 𑄣𑄪𑄋𑄨𑄚𑄬𑄭 𑄖𑄬 𑄌𑄠𑄴𑄘𑄬 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄇𑄚𑄨 𑄇𑄚𑄨 𑄃𑄊𑄬𑅁 𑄖𑄬 𑄇𑄧𑄣𑄧𑄉𑄰𑄱—𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠, 𑄟𑄭𑄪 𑄘𑄬 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴𑅁 𑄖𑄢𑄬 𑄘𑄬𑄭
𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨 𑄦𑄧𑄣𑄧𑅁 𑄖𑄬 𑄖𑄢𑄴 𑄝𑄬𑄇𑄴 𑄦𑄣𑄴 𑄝𑄨𑄙𑄚𑄧𑄢𑄴 𑄇𑄧𑄙 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄬 𑄇𑄧𑄣𑄧, 𑄟𑄭𑄪 𑄃𑄨𑄇𑄴𑄨𑄚𑄬 𑄞𑄬𑄘 𑄚𑄧
𑄘𑄨𑄟𑄴𑅁 𑄖𑄭𑄪 𑄃𑄨𑄚𑄴𑄘𑄨 𑄢𑄎𑄢𑄬 𑄇𑄧𑄝𑄬 𑄘𑄬, 𑄟𑄧𑄢𑄴 𑄟𑄚𑄳𑄠𑄢𑄴 𑄘𑄨𑄚𑄴 𑄜𑄪𑄢𑄬𑄭𑄠𑄬𑅁 𑄥𑄬𑄖𑄳𑄠𑄠𑄴 𑄃𑄬𑄇𑄴𑄇𑄚𑄴 𑄃𑄧𑄚𑄪𑄌𑄴𑄗𑄚𑄴 𑄉𑄧𑄢 𑄛𑄧𑄢𑄨𑄝𑄮𑅁 𑄥𑄬𑄭
𑄃𑄧𑄚𑄪𑄌𑄴𑄗𑄚𑄧𑄖𑄴 𑄟𑄧 𑄝𑄨𑄘𑄨 𑄡𑄬𑄭𑄠𑄬 𑄎𑄨𑄁𑄇𑄚𑄨𑄢𑄴 𑄇𑄧𑄙 𑄃 𑄟𑄧𑄢𑄴 𑄃𑄉𑄧 𑄚𑄬𑄇𑄴𑄮𑄢𑄴 𑄇𑄧𑄙 𑄇𑄨𑄃𑄮𑄎𑄧𑄚𑄬 𑄇𑄰𑄱 𑄘𑄨 𑄛𑄢𑄨𑄣𑄬 𑄖𑄬 𑄟𑄧𑄢𑄴 𑄟𑄚𑄳𑄠 𑄖𑄧𑄎𑄨𑄟𑄴
𑄛𑄪𑄢𑄮 𑄦𑄧𑄝𑄧𑄘𑄬𑅁</p>

<p>𑄥𑄬𑄭 𑄖𑄬𑄟𑄴𑄟𑄁 𑄟𑄧𑄎𑄨𑄟𑄴 𑄖 𑄇𑄬𑄣𑄳𑄠 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄢𑄎𑄢𑄬 𑄈𑄧𑄝𑄧𑄢𑄴 𑄘𑄨𑄣𑄮𑅁 𑄢𑄎𑄠𑄴 𑄣𑄪𑄋𑄨𑄣𑄬𑄉𑄨 𑄖𑄬 𑄖𑄢𑄴 𑄃𑄬𑄉𑄬𑄟𑄧𑄢𑄴 𑄇𑄧𑄙 𑄢𑄎𑄢𑄬
𑄎𑄚𑄬𑄣𑄧𑅁 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄴 𑄇𑄧𑄙 𑄟𑄧𑄎𑄨𑄟𑄴 𑄢𑄎𑄠𑄴 𑄃𑄬𑄇𑄴𑄇𑄚𑄴 𑄃𑄧𑄚𑄪𑄌𑄴𑄗𑄚𑄧𑄢𑄴 𑄎𑄪𑄇𑄴𑄮𑄣𑄴 𑄉𑄧𑄢𑄨𑄣𑄮𑅁 𑄥𑄨𑄙𑄪 𑄘𑄬𑄌𑄴 𑄝𑄨𑄘𑄬𑄍𑄧𑄢𑄴 𑄝𑄬𑄉𑄨𑄘𑄮 𑄟𑄚𑄪𑄌𑄴
𑄗𑄪𑄝𑄬𑄣𑄇𑄴𑄨𑅁 𑄢𑄎 𑄥𑄧𑄖𑄳𑄠𑄧𑄓𑄣𑄬 𑄝𑄬𑄊𑄧𑄢𑄬 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄴 𑄃𑄬𑄉𑄬𑄟𑄧𑄢𑄴 𑄇𑄧𑄙𑄚𑄨 𑄎𑄚𑄬𑄭 𑄘𑄨𑄣𑄮𑅁 𑄟𑄳𑄦𑄖𑄴𑄧𑄢𑄴 𑄃𑄧𑄚𑄪𑄌𑄴𑄗𑄚𑄧𑄖𑄴 𑄃𑄬𑄍𑄳𑄠 𑄇𑄨𑄃𑄮𑄎𑄧𑄚𑄬
𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄴 𑄃 𑄖 𑄚𑄬𑄇𑄴𑄮𑄢𑄴 𑄃𑄉𑄧𑄢𑄨 𑄎𑄨𑄁𑄇𑄚𑄨𑄢𑄴 𑄝𑄬𑄇𑄴 𑄇𑄧𑄙 𑄇𑄰𑄱 𑄘𑄨 𑄚𑄧 𑄛𑄢𑄨𑄣𑄇𑄴𑅁</p>

<p>𑄎𑄬𑄢𑄬𑄘𑄨 𑄃𑄬𑄇𑄴𑄮 𑄌𑄪𑄣𑄴 𑄘𑄢𑄨 𑄛𑄉𑄚 𑄝𑄪𑄢𑄮 𑄟𑄚𑄪𑄌𑄴 𑄗𑄨𑄉𑄬𑄣𑄧𑅁 𑄇𑄧𑄣𑄧, 𑄟𑄭𑄪 𑄇𑄰𑄱 𑄘𑄨 𑄛𑄢𑄨𑄟𑄴 𑄇𑄬𑄌𑄴𑄛𑄪𑄘𑄨 𑄃 𑄖 𑄚𑄬𑄇𑄴𑄮𑄢𑄴 𑄃𑄉𑄧𑄢𑄨
𑄎𑄨𑄁𑄇𑄚𑄨𑄢𑄴 𑄝𑄬𑄇𑄴 𑄇𑄧𑄙𑅁 𑄖𑄬 𑄃𑄬𑄉𑄬 𑄃𑄬𑄉𑄬 𑄃𑄬𑄇𑄴𑄇𑄚𑄴 𑄃𑄬𑄇𑄴𑄇𑄚𑄴 𑄉𑄧𑄢𑄨 𑄇𑄮 𑄃𑄢𑄧𑄟𑄴𑄞𑄧 𑄉𑄧𑄢𑄨𑄣𑄮𑅁 𑄛𑄧𑄖𑄴𑄗𑄧𑄟𑄧𑄖𑄴𑄪𑄚𑄴 𑄙𑄧𑄢𑄨—𑄥𑄬𑄭 𑄝𑄰𑄱𑄘𑄳𑄠𑄠𑄬𑄢𑄴
𑄝𑄰𑄱𑄘𑄳𑄠𑄣𑄨 𑄉𑄧𑄢 𑄡𑄚𑄖𑄴𑄪𑄚𑄴 𑄙𑄧𑄢𑄨𑅁 𑄥𑄬 𑄎𑄬𑄢𑄬 𑄝𑄰𑄱𑄘𑄳𑄠𑄠𑄬𑄢𑄴 𑄢𑄬𑄇𑄴𑄈𑄧𑄏𑄨 𑄟𑄨𑄣𑄬𑄝𑄮 𑄊𑄧𑄢𑄧𑄖𑄴 𑄛𑄧𑄢𑄧𑄁 𑄡𑄚, 𑄡𑄧𑄖𑄳𑄠𑄧𑄓𑄣𑄴 𑄃 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄴
𑄎𑄧𑄚𑄴𑄟𑄧, 𑄥𑄧𑄖𑄳𑄠𑄧𑄓𑄣𑄧𑄢𑄴 𑄖 𑄟𑄢𑄬 𑄃𑄧𑄖𑄴𑄗𑄖𑄴 𑄢𑄬𑄇𑄴𑄈𑄧𑄏𑄨𑄢𑄬 𑄇𑄝𑄚, 𑄟𑄚𑄬𑄇𑄴 𑄊𑄧𑄢𑄧𑄖𑄴 𑄥𑄧𑄖𑄳𑄠𑄧𑄓𑄣𑄴 𑄃 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄴 𑄗𑄚𑄉𑄰𑄱,
𑄢𑄬𑄇𑄴𑄈𑄧𑄏𑄨𑄢𑄬 𑄟𑄢𑄚, 𑄥𑄧𑄖𑄳𑄠𑄧𑄓𑄣𑄧 𑄥𑄧𑄟𑄢𑄬 𑄢𑄎𑄴𑄇𑄧𑄚𑄳𑄠𑄢𑄴 𑄟𑄬𑄣, 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄧𑄢𑄬 𑄢𑄎𑄴𑄊𑄧𑄢𑄧𑄖𑄴𑄪𑄚𑄴 𑄙𑄝𑄬𑄭 𑄘𑄬𑄚, 𑄖𑄢𑄴 𑄚𑄪𑄃𑄮 𑄃𑄬𑄇𑄴
𑄢𑄎𑄴𑄝𑄢𑄨𑄖𑄴 𑄣𑄪𑄋𑄮𑄚𑄉𑄰𑄱, 𑄥𑄨𑄙𑄪 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄣𑄰𑄱 𑄘𑄬𑄊 𑄦𑄧𑄚 𑄃 𑄢𑄬𑄇𑄴𑄈𑄧𑄏𑄨𑄢𑄬 𑄟𑄢𑄚, 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄴 𑄌𑄪𑄣𑄴 𑄏𑄧𑄢𑄨 𑄡𑄚,
𑄌𑄉𑄧𑄢𑄚𑄨 𑄟𑄨𑄣𑄬𑄝𑄰𑄱 𑄟𑄪𑄎𑄬𑄋 𑄥𑄎𑄨 𑄥𑄨𑄙𑄪 𑄣𑄪𑄋𑄧𑄚𑄉𑄰𑄱 𑄃 𑄥𑄧𑄝𑄮𑄚𑄴 𑄉𑄏𑄧 𑄚𑄧 𑄛𑄧𑄝𑄧𑄚𑄴 𑄉𑄏𑄧 𑄛𑄋𑄬𑄭𑄣𑄰𑄱 𑄇𑄬𑄌𑄴𑄛𑄪𑄘𑄨 𑄇𑄚𑄳𑄠𑄧𑄢𑄬 𑄙𑄧𑄢𑄨 𑄃𑄚𑄚𑄉𑄰𑄱
𑄥𑄧𑄟𑄬𑄖𑄴 𑄛𑄪𑄘𑄨 𑄛𑄪𑄘𑄨 𑄝𑄬𑄇𑄴𑄇𑄚𑄨𑅁 𑄖𑄬 𑄃𑄢𑄧 𑄇𑄧𑄣𑄧, 𑄡𑄬𑄭 𑄌𑄉𑄧𑄢𑄚𑄨 𑄞𑄬𑄌𑄴 𑄙𑄧𑄢𑄨 𑄢𑄬𑄇𑄴𑄈𑄧𑄏𑄨 𑄟𑄨𑄣𑄬𑄝𑄮𑄖𑄳𑄠𑄠𑄴 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄬 𑄙𑄬𑄭 𑄛𑄬𑄭𑄠𑄬,
𑄥𑄨𑄝𑄬𑄭 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠𑄢𑄬 𑄙𑄧𑄢𑄨 𑄃𑄚𑄳𑄠𑄉𑄰𑄱𑅁</p>

<p>𑄃𑄨𑄠𑄬𑄚𑄨 𑄥𑄪𑄚𑄨𑄚𑄬𑄭 𑄥𑄧𑄖𑄳𑄠𑄧𑄓𑄣𑄬 𑄇𑄧𑄣𑄧, 𑄇𑄧𑄙𑄬𑄭 𑄖𑄭𑄪 𑄃𑄨𑄇𑄴𑄨𑄚𑄬 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄇𑄪𑄙𑄪 𑄃𑄊𑄬? 𑄝𑄪𑄌𑄳𑄠 𑄇𑄧𑄣𑄧, 𑄇𑄬𑄌𑄴𑄛𑄪𑄘𑄨𑄢𑄬 𑄦𑄢𑄬𑄚𑄬𑄭
𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴 𑄘𑄧 𑄝𑄬𑄚𑄣𑄴𑅁 𑄇𑄪𑄙𑄪 𑄡𑄬𑄝𑄧, 𑄇𑄪𑄙𑄪 𑄇𑄬𑄌𑄴𑄛𑄪𑄘𑄨𑄢𑄬 𑄖𑄮𑄉𑄬𑄝𑄧𑄉𑄰𑄱, 𑄖𑄬 𑄘𑄨𑄏𑄬 𑄦𑄢𑅁 𑄎𑄬𑄢𑄬𑄘𑄨 𑄈𑄧𑄘 𑄃𑄪𑄘𑄨𑄌𑄳𑄠 𑄝𑄬𑄉𑄨𑄘𑄮 𑄎𑄉
𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄃𑄬𑄇𑄴𑄘𑄨𑄚𑄴 𑄖𑄬 𑄣𑄪𑄋𑄨𑄣𑄮𑄉𑄨 𑄃𑄬 𑄢𑄬𑄎𑄳𑄠𑄧𑄢𑄴 𑄢𑄎𑄴𑄊𑄘𑄧𑄖𑄴𑅁 𑄃𑄬 𑄇𑄧𑄙𑄚𑄴 𑄝𑄪𑄌𑄳𑄠 𑄇𑄰𑄱 𑄜𑄪𑄢𑄮𑄁 𑄚𑄧 𑄜𑄪𑄢𑄮𑄁, 𑄥𑄧𑄖𑄳𑄠𑄧𑄓𑄣𑄬 𑄃𑄪𑄘𑄨𑄚𑄬𑄭
𑄃𑄎 𑄉𑄧𑄢𑄨 𑄙𑄧𑄢𑄨𑄣𑄮𑄉𑄰𑄱 𑄝𑄪𑄌𑄳𑄠𑄢𑄬𑅁 𑄇𑄧𑄣𑄧, 𑄖𑄪𑄠𑄰𑄱 𑄟𑄧𑄢𑄴 𑄉𑄪𑄢𑄮 𑄞𑄬𑄭 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴𑅁 𑄦𑄧𑄠𑄴 𑄚𑄬 𑄚𑄧𑄠𑄴 𑄇𑄧? 𑄝𑄪𑄌𑄳𑄠 𑄇𑄧𑄣𑄧, 𑄦𑄧𑄠𑄴,
𑄟𑄪𑄠𑄰𑄱 𑄖𑄧𑄢𑄴 𑄃𑄇𑄧𑄝𑄣𑄳𑄠 𑄉𑄪𑄢𑄮𑄞𑄬𑄭 𑄃𑄚𑄧𑄚𑄴𑄘𑄧𑄇𑄪𑄟𑄮𑄢𑄴𑅁 𑄖𑄬 𑄃𑄬 𑄇𑄧𑄙𑄚𑄴 𑄇𑄰𑄱 𑄟𑄧𑄖𑄴𑄧𑄚𑄴 𑄖𑄢𑄴 𑄞𑄬𑄌𑄴𑄌𑄚𑄴 𑄝𑄧𑄘𑄧𑄣𑄨𑄣𑄮𑅁 𑄥𑄬 𑄎𑄬𑄢𑄬 𑄖𑄢 𑄘𑄨𑄞𑄬𑄭𑄠𑄬
𑄃𑄎𑄃𑄌𑄳𑄠 𑄦𑄰𑄱 𑄞𑄣𑄧𑄇𑄴𑄧𑄚𑄴 𑄙𑄧𑄢𑄨 𑄇𑄚𑄇𑄪𑄘𑄮 𑄉𑄧𑄢𑄨𑄣𑄇𑄴𑅁 𑄃𑄬𑄝𑄢𑄧𑄖𑄴 𑄥𑄧𑄖𑄳𑄠𑄧𑄓𑄣𑄬 𑄝𑄬𑄇𑄴 𑄝𑄪𑄏𑄨𑄚𑄬𑄭 𑄥𑄬𑄭 𑄌𑄉𑄧𑄢𑄚𑄨 𑄞𑄬𑄌𑄴 𑄙𑄧𑄌𑄳𑄠 𑄢𑄬𑄇𑄴𑄈𑄧𑄍𑄴
𑄟𑄨𑄣𑄬𑄝𑄮𑄢𑄬 𑄚𑄨𑄎𑄬 𑄡𑄬𑄭 𑄇𑄝𑄨𑄣𑄮𑄉𑄰𑄱𑅁 𑄥𑄬 𑄎𑄬𑄢𑄬 𑄘𑄮𑄣𑄬 𑄉𑄧𑄢𑄨 𑄟𑄬𑄣 𑄦𑄧𑄣𑄧 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄃 𑄇𑄬𑄌𑄴𑄛𑄪𑄘𑄨𑄢𑄴𑅁 𑄥𑄨𑄙𑄪 𑄇𑄧𑄠𑄬𑄇𑄴𑄘𑄨𑄚𑄴 𑄗𑄬𑄭 𑄝𑄬𑄉𑄨𑄘𑄮
𑄟𑄚𑄪𑄌𑄴 𑄎𑄧𑄚𑄴 𑄥𑄧𑄟𑄢𑄬 𑄚𑄨𑄚𑄬𑄭 𑄃𑄚𑄧𑄚𑄴𑄘𑄧 𑄇𑄪𑄟𑄮𑄢𑄴 𑄃 𑄇𑄬𑄌𑄴𑄛𑄪𑄘𑄨 𑄇𑄧𑄚𑄳𑄠 𑄖𑄢𑄢𑄴 𑄢𑄬𑄎𑄳𑄠𑄧𑄖𑄴 𑄜𑄨𑄢𑄨 𑄉𑄬𑄣𑄇𑄴𑄇𑄰𑄱𑅁♦</p>

<h2>𑄃𑄞𑄨𑄁 𑄝𑄪𑄌𑄳𑄠𑄢𑄴 𑄛𑄧𑄌𑄴𑄍𑄧𑄚𑄴</h2>

<p>𑄃𑄬𑄇𑄴 𑄃𑄬𑄣𑄧𑄘𑄬 𑄃𑄞𑄨𑄁 𑄝𑄪𑄢𑄮𑅁 𑄝𑄬𑄚𑄳𑄠 𑄝𑄨𑄣𑄳𑄠 𑄖𑄬 𑄃𑄧𑄚𑄴𑄥𑄪𑄢𑄴 𑄃𑄞𑄨𑄁 𑄈𑄠𑄴 𑄃𑄢𑄴 𑄏𑄨𑄟𑄴 𑄘𑄨 𑄗𑄠𑄴𑅁 𑄏𑄨𑄟𑄴 𑄘𑄨 𑄗𑄇𑄬𑄴 𑄗𑄇𑄬𑄴 𑄜𑄪𑄣𑄪𑄜𑄣
𑄞𑄌𑄴 𑄟𑄘𑄬𑅁 𑄃𑄞𑄨𑄁 𑄜𑄪𑄢𑄬𑄣𑄬 𑄖𑄬 𑄟𑄚𑄳𑄠𑄧 𑄊𑄧𑄢𑄧𑄖𑄴 𑄇𑄟𑄴 𑄉𑄧𑄢𑄬𑄉𑄰𑄱𑅁 𑄡𑄬 𑄡𑄨𑄠𑄚𑄴 𑄝𑄏𑄬𑄭 𑄘𑄬, 𑄥𑄨𑄠𑄚𑄴 𑄉𑄧𑄢𑄬𑅁 𑄟𑄳𑄦𑄖𑄴𑄧𑄢𑄴 𑄖𑄢𑄬 𑄃𑄞𑄨𑄁 𑄘𑄨𑄣𑄬
𑄦𑄧𑄠𑄴𑅁 𑄃𑄞𑄨𑄁 𑄇𑄨𑄚𑄨 𑄈𑄠𑄴𑅁</p>

<p>𑄃𑄬𑄇𑄴𑄘𑄨𑄚𑄴 𑄃𑄬𑄇𑄴𑄏𑄇𑄴 𑄉𑄪𑄢𑄮 𑄖𑄢𑄬 𑄝𑄬𑄢𑄬𑄭 𑄙𑄧𑄢𑄨𑄣𑄇𑄴𑅁 𑄃 𑄖𑄢𑄬 𑄇𑄧𑄣𑄇, 𑄃𑄮 𑄃𑄞𑄨𑄁 𑄝𑄪𑄌𑄳𑄠! 𑄃𑄬𑄇𑄴𑄇𑄚𑄴 𑄇𑄟𑄴 𑄃𑄟𑄖𑄳𑄠𑄠𑄴 𑄉𑄧𑄢𑄨
𑄘𑄨𑄝𑄬𑄚𑄨? 𑄖𑄧𑄢𑄬 𑄃𑄟𑄨 𑄃𑄞𑄨𑄁 𑄘𑄨𑄝𑄮𑄁𑅁 𑄃𑄞𑄨𑄁 𑄝𑄪𑄌𑄳𑄠 𑄇𑄧𑄣𑄧, 𑄃𑄞𑄨𑄁 𑄘𑄨𑄣𑄬 𑄝𑄬𑄇𑄴 𑄉𑄧𑄢𑄨𑄟𑄴𑅁 𑄊𑄪 𑄇𑄎𑄬𑄭 𑄘𑄨𑄝𑄢𑄴 𑄇𑄧𑄣𑄬-𑄃𑄮 𑄉𑄧𑄢𑄨 𑄘𑄨𑄟𑄴𑅁
𑄉𑄪𑄢𑄮𑄉𑄪𑄚𑄬 𑄈𑄪𑄎𑄨 𑄦𑄰𑄱𑄚𑄬𑄭 𑄇𑄧𑄣𑄇, 𑄥𑄬𑄙𑄮𑄇𑄳𑄠 𑄃𑄧𑄞𑄧𑄚𑄴𑄘𑄧 𑄇𑄟𑄴 𑄚𑄧𑄠𑄴𑅁 𑄃𑄬𑄟𑄬𑄚𑄴 𑄇𑄨 𑄥𑄬 𑄇𑄟𑄚𑄴 𑄉 𑄣𑄉𑄬𑄚𑄬-𑄃𑄮 𑄉𑄧𑄢 𑄚𑄧 𑄛𑄧𑄢𑄨𑄝𑄮𑅁 𑄖𑄭𑄪
𑄝𑄚 𑄜𑄧𑄣𑄧𑄚𑄢𑄴 𑄍𑄢 𑄊𑄧𑄢𑄚𑄧𑄖𑄴 𑄃𑄟 𑄃𑄎𑄠𑄴 𑄃𑄬𑄇𑄴 𑄢𑄬𑄖𑄴 𑄗𑄬𑄭 𑄛𑄬𑄝𑄬𑄉𑄰𑄱𑅁 𑄖𑄧𑄢𑄬 𑄃𑄟𑄨 𑄈𑄬𑄝𑄢𑄴 𑄞𑄖𑄴𑄟𑄧𑄎 𑄘𑄨𑄝𑄮𑄁𑅁 𑄖𑄭𑄪 𑄥𑄨𑄙𑄪 𑄢𑄬𑄘𑄮𑄖𑄴 𑄈𑄬𑄭
𑄛𑄢𑄨𑄝𑄬𑄉𑄰𑄱𑅁</p>

<p>𑄝𑄪𑄌𑄳𑄠 𑄍𑄧𑄖𑄴𑄜𑄧𑄖𑄳𑄠 𑄦𑄰𑄱 𑄇𑄧𑄣𑄧, 𑄇𑄰𑄱, 𑄟𑄧𑄢𑄬 𑄥𑄣𑄬𑄚𑄴 𑄃𑄞𑄨𑄁 𑄘𑄮𑅁 𑄃𑄇𑄬𑄴 𑄥𑄨𑄠𑄚𑄴 𑄘𑄳𑄠 𑄛𑄧𑄢𑄨𑄝𑄮𑅁 𑄃𑄞𑄨𑄁 𑄛𑄬𑄣𑄬 𑄖𑄬 𑄟𑄭𑄪 𑄡𑄬𑄟𑄴𑄝𑄬𑅁
𑄉𑄪𑄢𑄮𑄉𑄪𑄚𑄬 𑄖𑄧𑄢𑄖𑄋𑄧𑄢𑄨 𑄖𑄢𑄬 𑄃𑄬𑄇𑄴𑄘𑄧𑄣 𑄃𑄞𑄨𑄁 𑄘𑄨𑄣𑄇𑄴𑅁 𑄃 𑄃𑄬𑄇𑄴𑄇𑄚𑄴 𑄊𑄧𑄢𑄧𑄖𑄴𑄪𑄚𑄴 𑄃𑄚𑄨𑄚𑄬𑄭 𑄖𑄢𑄬 𑄞𑄖𑄴 𑄟𑄧𑄎 𑄘𑄨𑄣𑄇𑄴, 𑄖𑄮𑄚𑄴𑄟𑄧𑄎
𑄘𑄨𑄣𑄇𑄴𑅁 𑄝𑄪𑄌𑄳𑄠 𑄖 𑄛𑄧𑄢𑄚𑄧 𑄗𑄪𑄟𑄚𑄴 𑄦𑄘𑄧𑄖𑄴 𑄛𑄬𑄭 𑄝𑄬𑄣𑄳𑄠 𑄟𑄙𑄚𑄴 𑄉𑄪𑄢𑄮𑄉𑄪𑄚𑄬 𑄘𑄬𑄊𑄬𑄭𑄘𑄳𑄠 𑄜𑄧𑄣𑄧𑄚 𑄊𑄧𑄢𑄚𑄧𑄢𑄴 𑄇𑄨𑄖𑄳𑄠 𑄞𑄧𑄖𑄴𑄟𑄧𑄎 𑄝𑄢𑄖𑄴
𑄣𑄰𑄱 𑄟𑄬𑄏𑄧𑄇𑄬𑄴𑄎𑄧𑄇𑄴 𑄉𑄧𑄢𑄨 𑄣𑄧𑄢𑄴 𑄘𑄨𑄣𑄮𑅁</p>

<p>𑄃𑄏𑄧𑄣𑄬 𑄉𑄪𑄢𑄮𑄉𑄪𑄚𑄬 𑄝𑄪𑄌𑄳𑄠𑄢𑄬 𑄃𑄞𑄨𑄋𑄮 𑄣𑄮𑄞𑄴 𑄘𑄬𑄊𑄬𑄭 𑄞𑄪𑄘𑄮 𑄦𑄘𑄧𑄖𑄴 𑄟𑄧𑄢𑄬𑄉𑄰𑄱 𑄛𑄢 𑄥𑄬𑄭 𑄜𑄧𑄣𑄧𑄚 𑄊𑄧𑄢𑄚𑄧𑄖𑄴 𑄡𑄬𑄝𑄢𑄴 𑄇𑄰𑄱𑄠𑄮𑄚𑄴𑅁 𑄇𑄨𑄖𑄳𑄠𑄠𑄴
𑄥𑄬𑄭 𑄊𑄧𑄢𑄚𑄴 𑄞𑄨𑄣𑄬 𑄞𑄪𑄘𑄬 𑄎𑄨𑄘𑄨 𑄣𑄰𑄱𑄠𑄮𑄚𑄴𑅁 𑄃𑄬𑄇𑄴 𑄉𑄮𑄙𑄬𑄣𑄴 𑄞𑄪𑄖𑄴 𑄗𑄚𑄴 𑄥𑄬𑄭 𑄊𑄧𑄢𑄚𑄧𑄖𑄴𑅁 𑄥𑄨𑄠𑄮𑄖𑄴 𑄇𑄨𑄃𑄮𑄎𑄧𑄚𑄴 𑄟𑄚𑄪𑄌𑄴 𑄢𑄬𑄘𑄮𑄖𑄴 𑄗𑄬𑄭 𑄚𑄧
𑄛𑄢𑄧𑄚𑄴𑄘𑄰𑄱𑅁 𑄞𑄪𑄖𑄴𑄪𑄚𑄬 𑄓𑄧𑄢𑄴 𑄘𑄬𑄊𑄬𑄭 𑄌𑄨𑄖𑄴𑄧 𑄟𑄧𑄢 𑄉𑄧𑄢𑄨𑄘𑄨 𑄎𑄬𑄢𑄬𑄘𑄨 𑄛𑄧𑄢𑄚𑄬 𑄙𑄧𑄢𑄨 𑄈𑄚𑄴𑅁 𑄥𑄨𑄠𑄬𑄚𑄬 𑄝𑄢 𑄉𑄪𑄢𑄮𑄉𑄪𑄚𑄬 𑄃𑄞𑄨𑄁𑄝𑄪𑄌𑄳𑄠𑄢𑄬 𑄥𑄬
𑄊𑄧𑄢𑄚𑄧𑄖𑄴 𑄛𑄘𑄬𑄣𑄇𑄴𑅁</p>

<p>𑄃𑄞𑄨𑄁𑄝𑄪𑄌𑄳𑄠 𑄃𑄬𑄣𑄧𑄘𑄬 𑄣𑄬𑄁 𑄣𑄬𑄁 𑄃 𑄛𑄨𑄏𑄬𑄘𑄨 𑄃𑄬𑄇𑄴𑄮 𑄞𑄪𑄘𑄨 𑄝𑄪𑄇𑄬𑄴𑅁 𑄘𑄪𑄢𑄮 𑄥𑄚𑄴 𑄞𑄪𑄘𑄨𑅁 𑄥𑄨𑄠𑄬𑄚𑄬 𑄖𑄢𑄬 𑄃𑄬𑄇𑄴𑄘𑄉𑄨𑄠𑄬 𑄇𑄧𑄚𑄴 𑄘𑄪𑄢𑄴𑄝𑄪𑄇𑄬𑄴𑅁
𑄟𑄳𑄦𑄖𑄴𑄧𑄢𑄴 𑄉𑄪𑄢𑄮𑄉𑄪𑄚𑄬 𑄖𑄢𑄬 𑄓𑄉𑄧𑄚𑄴𑄘𑄬 𑄃𑄞𑄨𑄁 𑄝𑄪𑄌𑄳𑄠𑅁 𑄘𑄪𑄢𑄴𑄝𑄪𑄇𑄬𑄴 𑄚𑄋𑄚𑄧𑄖𑄴𑄪𑄚𑄴 𑄝𑄬𑄌𑄴 𑄃𑄞𑄨𑄁𑄝𑄪𑄌𑄳𑄠 𑄖𑄢 𑄝𑄪𑄌𑄳𑄠𑄢𑄬 𑄓𑄉𑄧𑄚𑄴𑅁</p>

<p>𑄞𑄪𑄘𑄨𑄝𑄮 𑄝𑄪𑄉𑄨 𑄃𑄞𑄨𑄁 𑄝𑄪𑄌𑄳𑄠 𑄡𑄧𑄇𑄬𑄴𑄚𑄴 𑄉𑄪𑄢𑄮𑄉𑄪𑄚𑄮𑄢𑄴 𑄘𑄬𑄊𑄬𑄭𑄘𑄬 𑄃𑄬𑄇𑄴𑄇𑄚𑄴 𑄣𑄁𑄣𑄋𑄳𑄠 𑄎𑄉𑄖𑄴 𑄛𑄪𑄢𑄮𑄚𑄨 𑄍𑄢 𑄊𑄧𑄢𑄧𑄖𑄴 𑄉𑄬𑄣𑄧, 𑄥𑄧𑄇𑄬𑄴𑄚𑄴 𑄖𑄬
𑄥𑄬𑄭 𑄊𑄧𑄢𑄚𑄧𑄖𑄴 𑄇𑄨𑄙𑄮𑄇𑄳𑄠𑄚𑄴 𑄃𑄬𑄇𑄴𑄮 𑄥𑄢𑄥𑄧𑄝𑄴𑄘𑄧 𑄥𑄪𑄚𑄨𑄣𑄮𑅁 𑄟𑄳𑄦𑄖𑄴𑄧𑄢𑄴 𑄖𑄬 𑄥𑄨𑄠𑄬𑄚𑄨 𑄈𑄨𑄠𑄬 𑄚𑄧 𑄉𑄧𑄢𑄬𑅁 𑄖𑄬 𑄞𑄪𑄘𑄨𑄝𑄮 𑄃𑄬𑄇𑄴𑄇𑄚𑄴 𑄎𑄉𑄖𑄴 𑄥𑄧𑄟𑄧𑄢𑄨
𑄗𑄰𑄱 𑄃𑄞𑄨𑄁 𑄓𑄨𑄝𑄳𑄠𑄖𑄴𑄪𑄚𑄴 𑄃𑄬𑄖𑄴𑄪𑄇𑄴 𑄃𑄞𑄨𑄁 𑄚𑄳𑄦𑄨𑄉𑄨𑄣𑄬𑄭 𑄦𑄖𑄴𑄖𑄚𑄴𑄘𑄰𑄱 𑄟𑄧𑄣 𑄙𑄧𑄢𑄨𑄣𑄮𑅁 𑄥𑄬 𑄃𑄧𑄇𑄴𑄖𑄧𑄖𑄴 𑄞𑄪𑄖𑄴𑄪𑄚𑄬 𑄘𑄨 𑄃𑄬𑄇𑄴𑄝𑄢𑄴 𑄖𑄢𑄬 𑄃𑄨𑄘𑄬 𑄟𑄬𑄣
𑄘𑄳𑄠 𑄙𑄧𑄢𑄨𑄣𑄇𑄴𑅁 𑄃𑄞𑄨𑄁 𑄈𑄘𑄬 𑄈𑄘𑄬 𑄖𑄢𑄴 𑄟𑄖𑄴𑄧𑄣𑄬 𑄙𑄧𑄢𑄨𑄣𑄮𑅁 𑄥𑄨𑄠𑄚𑄴 𑄃𑄬𑄖𑄴𑄪𑄇𑄴 𑄃𑄖𑄴𑄪𑄇𑄴 𑄟𑄖𑄴𑄧𑄣𑄴 𑄚𑄧𑄠𑄴, 𑄃𑄧𑄎𑄧𑄚𑄧 𑄝𑄢 𑄟𑄖𑄴𑄧𑄣𑄴𑅁 𑄞𑄪𑄖𑄴𑄪𑄚𑄬
𑄌𑄚𑄴𑄘𑄬 𑄃𑄬𑄖𑄬 𑄘𑄧 𑄦𑄨𑄠𑄬 𑄚𑄧 𑄉𑄧𑄢𑄬𑅁 𑄖𑄢 𑄃𑄢𑄧 𑄝𑄬𑄌𑄴𑄉𑄧𑄢𑄨 𑄃𑄨𑄘𑄬 𑄟𑄬𑄣 𑄙𑄧𑄢𑄨𑄣𑄇𑄴𑅁 𑄘𑄪𑄟𑄴 𑄘𑄟𑄴, 𑄘𑄪𑄟𑄴 𑄘𑄟𑄴𑅁 𑄃𑄞𑄨𑄁 𑄝𑄪𑄌𑄳𑄠
𑄞𑄝𑄨𑄣𑄮, 𑄊𑄧𑄢𑄚𑄧𑄖𑄴 𑄇𑄧𑄚𑄴𑄚 𑄔𑄪𑄣𑄴 𑄝𑄬𑄭 𑄘𑄬𑄘𑄧𑄚𑄴𑅁 𑄖𑄬𑄬 𑄥𑄬𑄝𑄬𑄘𑄬𑄚𑄴 𑄉𑄧𑄣 𑄟𑄬𑄣𑄨𑄚𑄬𑄭 𑄉𑄨𑄖𑄴 𑄉 𑄙𑄧𑄢𑄨𑄣𑄮𑅁 𑄉𑄨𑄘𑄮 𑄢𑄧 𑄗𑄟𑄗𑄟𑄨 𑄚𑄬𑄭𑅁 𑄞𑄪𑄖𑄴𑄪𑄚𑄬
𑄎𑄬𑄢𑄬𑄘𑄨 𑄊𑄧𑄢𑄚𑄧𑄢𑄴 𑄗𑄣𑄴 𑄇𑄧𑄘𑄧𑄢𑄴, 𑄞𑄋 𑄑𑄮𑄚𑄴 𑄝𑄢𑄨 𑄘𑄳𑄠 𑄙𑄧𑄢𑄨𑄣𑄇𑄴𑅁 𑄥𑄬𑄭 𑄥𑄧𑄝𑄴𑄘𑄧 𑄥𑄪𑄚𑄨𑄚𑄬𑄭 𑄃𑄞𑄨𑄁 𑄝𑄪𑄌𑄳𑄠 𑄃𑄢𑄧 𑄝𑄬𑄌𑄴 𑄃𑄪𑄌𑄴𑄍𑄮 𑄦𑄧𑄣𑄧𑅁
𑄖𑄬 𑄃𑄢𑄧 𑄘𑄋𑄧𑄢𑄴 𑄢𑄧 𑄟𑄬𑄣𑄨 𑄉𑄨𑄖𑄴 𑄉 𑄙𑄧𑄢𑄨𑄣𑄮𑅁 𑄞𑄪𑄖𑄴𑄪𑄚𑄬 𑄃𑄟𑄳𑄦𑄧𑄉𑄧𑄢𑄴 𑄃𑄪𑄉𑄪𑄢𑄬 𑄌𑄮𑄘𑄪 𑄦𑄧𑄣𑄇𑄴𑅁 𑄖𑄢 𑄞𑄝𑄨𑄣𑄇𑄴, 𑄃𑄨𑄝𑄬 𑄇𑄨𑄙𑄮𑄇𑄳𑄠
𑄟𑄚𑄪𑄌𑄴? 𑄓𑄧𑄢𑄴 𑄇𑄧𑄙𑄬 𑄃𑄬𑄖𑄴𑄪𑄉𑄮 𑄚𑄬𑄭𑅁 𑄎𑄬𑄢𑄬𑄘𑄨 𑄖𑄢 𑄃𑄞𑄨𑄁 𑄝𑄪𑄌𑄳𑄠𑄢𑄴 𑄟𑄪𑄎𑄪𑄋𑄬 𑄚𑄚𑄚𑄴 𑄝𑄨𑄌𑄨𑄖𑄳𑄢𑄧 𑄚𑄧𑄟𑄪𑄚𑄮 𑄚𑄨𑄚𑄬𑄭 𑄞𑄬𑄁𑄌𑄨 𑄘𑄬𑄊 𑄙𑄧𑄢𑄨𑄣𑄇𑄴𑅁
𑄃𑄞𑄨𑄁 𑄝𑄪𑄌𑄳𑄠 𑄃𑄨𑄚𑄴𑄘𑄨 𑄟𑄖𑄴𑄧𑄣𑄬 𑄌𑄮𑄈𑄴 𑄃𑄪𑄉𑄪𑄙𑄮𑅁 𑄞𑄣 𑄟𑄧𑄚𑄴𑄘𑄧 𑄢𑄨𑄚𑄨𑄝𑄢𑄴 𑄞𑄧 𑄚𑄬𑄭𑅁 𑄖𑄬 𑄞𑄝𑄬𑄘𑄬 𑄌𑄨𑄉𑄮𑄚𑄴 𑄉𑄪𑄢𑄮𑄉𑄪𑄚𑄬 𑄇𑄨𑄢𑄨𑄟𑄨𑄢𑄨 𑄉𑄧𑄖𑄴𑄧𑄚𑄴𑄘𑄨𑅁
𑄖𑄬 𑄃𑄢𑄧 𑄝𑄬𑄌𑄴 𑄉𑄧𑄁 𑄖𑄪𑄣𑄨 𑄉𑄨𑄖𑄴 𑄉 𑄙𑄧𑄢𑄨𑄣𑄮𑅁</p>

<p>𑄉𑄨𑄖𑄴 𑄉𑄘𑄬 𑄃𑄝𑄙 𑄉𑄧𑄢𑄨 𑄃𑄞𑄨𑄁 𑄝𑄪𑄌𑄳𑄠𑄢𑄴 𑄟𑄬𑄖𑄴 𑄦𑄧𑄣𑄧, 𑄉𑄪𑄢𑄮𑄉𑄪𑄚𑄬𑄭 𑄘𑄬 𑄦𑄧𑄣𑄬 𑄃𑄞𑄨𑄁 𑄞𑄪𑄘𑄨𑄝𑄮 𑄃 𑄞𑄖𑄴𑄟𑄧𑄎𑄝𑄮 𑄌𑄪𑄢𑄴 𑄉𑄧𑄢𑄨
𑄚𑄨𑄝𑄖𑄳𑄠𑄠𑄴 𑄃𑄬𑄍𑄳𑄠𑄧𑄚𑄴𑄘𑄬𑅁 𑄖𑄬 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄖 𑄃𑄞𑄨𑄁 𑄞𑄪𑄘𑄨 𑄃 𑄞𑄖𑄴𑄟𑄧𑄎𑄝𑄮 𑄝𑄨𑄎𑄨𑄢𑄬𑄭 𑄃𑄚𑄨 𑄖 𑄇𑄪𑄢𑄬 𑄗𑄧𑄣𑄧 𑄃 𑄞𑄖𑄴𑄟𑄧𑄎 𑄟𑄬𑄣𑄨𑄚𑄬𑄭
𑄞𑄖𑄴 𑄈 𑄙𑄧𑄢𑄨𑄣𑄮𑅁 𑄖𑄬 𑄖𑄮𑄚𑄴 𑄟𑄧𑄎𑄝𑄮 𑄈𑄪𑄣𑄨𑄚𑄬𑄭 𑄛𑄧𑄖𑄴𑄗𑄧𑄧𑄟𑄴 𑄣𑄊𑄧𑄖𑄴 𑄛𑄬𑄣𑄧 𑄃𑄬𑄇𑄴𑄇𑄚𑄴 𑄇𑄋𑄢 𑄘𑄢𑄴𑅁</p>

<p>𑄘𑄢𑄚𑄴 𑄙𑄧𑄢𑄨 𑄛𑄬𑄭 𑄃𑄞𑄨𑄁 𑄝𑄪𑄌𑄳𑄠 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨 𑄦𑄰𑄱 𑄇𑄰𑄱 𑄃𑄪𑄘𑄨𑄣𑄮—𑄟𑄧𑄢𑄢𑄴 𑄇𑄋𑄢 𑄘𑄢𑄴, 𑄖𑄧𑄢𑄬 𑄃𑄨𑄇𑄴𑄨𑄚𑄬 𑄇𑄪𑄢𑄪𑄖𑄴 𑄇𑄪𑄢𑄪𑄖𑄴 𑄌𑄝𑄬𑄭
𑄈𑄬𑄟𑄴𑅁 𑄞𑄪𑄖𑄴𑄪𑄚𑄮 𑄘𑄧𑄣𑄧𑄖𑄴 𑄃𑄬𑄇𑄴𑄎𑄧𑄚𑄧𑄢𑄴 𑄚𑄁 𑄃𑄬𑄣𑄧𑄘𑄬 𑄇𑄋𑄢 𑄘𑄢𑄴𑅁 𑄖𑄬 𑄃𑄝𑄙 𑄉𑄧𑄢𑄨 𑄌𑄧𑄇𑄴𑄧𑄞𑄧𑄇𑄴𑄧 𑄦𑄧𑄣𑄧𑅁 𑄃𑄞𑄨𑄁 𑄝𑄪𑄌𑄳𑄠 𑄛𑄬𑄣𑄧 𑄃𑄬𑄇𑄴𑄮
𑄉𑄧𑄢𑄚𑄴 𑄉𑄧𑄍𑄳𑄠 𑄃𑄨𑄎𑄬𑅁 𑄃𑄨𑄎𑄬𑄝𑄮𑄢𑄴 𑄥𑄨𑄢𑄬𑄝𑄮 𑄙𑄧𑄢𑄨𑄚𑄬𑄭 𑄃𑄞𑄨𑄁 𑄝𑄪𑄌𑄳𑄠 𑄇𑄧𑄣𑄧, 𑄘𑄢𑄨𑄟𑄪𑄠𑄮! 𑄖𑄧 𑄥𑄨𑄢𑄬𑄝𑄮 𑄈𑄇𑄴𑄧𑄚𑄬 𑄟𑄧𑄊𑄧𑄌𑄴 𑄥𑄧𑄟𑄬𑄖𑄴 𑄌𑄝𑄬𑄭
𑄈𑄬𑄟𑄴𑅁 𑄞𑄪𑄖𑄴𑄪𑄚𑄮𑄢𑄴 𑄘𑄧𑄣𑄧𑄖𑄴 𑄃𑄬𑄇𑄴𑄎𑄧𑄚𑄧𑄢𑄴 𑄚𑄁 𑄦𑄧𑄣𑄧𑄘𑄬 𑄘𑄢𑄨𑄟𑄪𑄠𑄮𑅁 𑄖𑄬 𑄘𑄧 𑄓𑄧𑄢𑄬 𑄦𑄧𑄠𑄴𑄚𑄧𑄠𑄴 𑄦𑄮𑄚𑄬𑄭 𑄉𑄨𑄢𑄴𑄉𑄨𑄢 𑄙𑄧𑄢𑄨𑄣𑄮𑅁 𑄥𑄬 𑄎𑄬𑄢𑄬 𑄃𑄞𑄨𑄁
𑄝𑄪𑄌𑄳𑄠 𑄛𑄬𑄣𑄧 𑄃𑄬𑄇𑄴𑄮 𑄉𑄧𑄢𑄚𑄴 𑄉𑄧𑄍𑄳𑄠 𑄚𑄝𑄣𑄁 𑄟𑄌𑄴𑅁 𑄖𑄬 𑄞𑄝𑄬𑄘𑄬 𑄌𑄨𑄉𑄮𑄚𑄴 𑄉𑄪𑄢𑄮𑄉𑄪𑄚𑄬 𑄇𑄨𑄢𑄨𑄟𑄨𑄢𑄨 𑄉𑄧𑄖𑄴𑄧𑄚𑄴𑄘𑄨𑅁 𑄖𑄬 𑄃𑄢𑄧 𑄝𑄬𑄌𑄴 𑄉𑄧𑄁 𑄖𑄪𑄣𑄨
𑄉𑄨𑄖𑄴 𑄉𑄢𑄴𑅁 𑄖𑄬 𑄃𑄢𑄧 𑄝𑄬𑄌𑄴 𑄈𑄪𑄎𑄨 𑄦𑄰𑄱𑄚𑄬𑄭 𑄇𑄮 𑄃𑄪𑄘𑄨𑄣𑄮—𑄚𑄝𑄣𑄋𑄳𑄠, 𑄚𑄝𑄣𑄋𑄳𑄠, 𑄃𑄨𑄇𑄴𑄨𑄚𑄬 𑄥𑄪𑄠𑄮𑄖𑄴 𑄥𑄪𑄠𑄮𑄖𑄴 𑄉𑄧𑄢𑄨 𑄈𑄬𑄟𑄴𑅁 𑄃𑄟𑄳𑄦𑄧𑄇𑄴
𑄦𑄧𑄝𑄢𑄴 𑄣𑄇𑄴, 𑄃𑄬 𑄞𑄪𑄖𑄴𑄪𑄚𑄮𑄢𑄴 𑄘𑄧𑄣𑄧𑄖𑄴 𑄚𑄝𑄣𑄋𑄳𑄠 𑄚𑄋𑄧𑄢𑄴 𑄃𑄬𑄇𑄴𑄮 𑄞𑄪𑄖𑄴 𑄃𑄬𑄣𑄧𑅁 𑄖𑄬 𑄘𑄧 𑄃𑄞𑄨𑄁 𑄝𑄪𑄌𑄳𑄠𑄢𑄴 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄉𑄪𑄎𑄪𑄢𑄨
𑄉𑄪𑄪𑄎𑄪𑄢𑄨 𑄇𑄚𑄨 𑄃𑄪𑄘𑄨𑄣𑄮𑅁 𑄃𑄢𑄴 𑄇𑄧𑄚𑄧 𑄇𑄧𑄙𑄝𑄖𑄴𑄖 𑄚𑄬𑄭, 𑄖𑄬 𑄃𑄞𑄨𑄁𑄝𑄪𑄌𑄳𑄠 𑄗𑄬𑄋𑄧𑄖𑄴 𑄇𑄚𑄨 𑄇𑄚𑄨 𑄥𑄣𑄟𑄴 𑄉𑄧𑄢𑄨 𑄛𑄧𑄢𑄨𑄣𑄮𑄉𑄰𑄱𑅁 𑄇𑄧𑄣𑄧𑄉𑄰𑄱—𑄃𑄮
𑄃𑄞𑄨𑄁 𑄝𑄪𑄌𑄳𑄠, 𑄟𑄧𑄢𑄬 𑄚𑄧 𑄈𑄬𑄌𑄴, 𑄟𑄧𑄢𑄬 𑄟𑄜𑄴 𑄉𑄧𑄢𑄴, 𑄟𑄭𑄪 𑄖𑄧𑄢𑄬 𑄇𑄧𑄚𑄧 𑄘𑄨𑄚𑄴 𑄓𑄧𑄢𑄴 𑄚𑄧 𑄣𑄉𑄬𑄟𑄴𑅁 𑄟𑄧𑄢𑄬 𑄖𑄭𑄪 𑄟𑄜𑄴 𑄉𑄧𑄢𑄴𑅁
𑄚𑄝𑄣𑄋𑄳𑄠𑄢𑄴 𑄥𑄧𑄟𑄢𑄬 𑄥𑄧𑄟𑄢𑄬 𑄘𑄢𑄨𑄟𑄪𑄠𑄮, 𑄇𑄋𑄢 𑄘𑄢𑄴, 𑄝𑄪𑄌𑄳𑄠𑄢𑄴 𑄗𑄬𑄋𑄧𑄖𑄴 𑄟𑄪𑄢𑄴𑄉𑄪𑄎𑄨 𑄛𑄧𑄣𑄇𑄴𑄇𑄰𑄱𑅁 𑄎𑄬𑄢𑄬𑄘𑄨 𑄝𑄬𑄇𑄴 𑄞𑄪𑄖𑄴𑄪𑄚𑄬 𑄝𑄪𑄌𑄳𑄠𑄢𑄴
𑄗𑄬𑄋𑄧𑄖𑄴𑄧𑄣𑄬 𑄡𑄬𑄭 𑄦𑄖𑄴 𑄎𑄪𑄢𑄴 𑄉𑄧𑄢𑄨 𑄇𑄧𑄣𑄇𑄴𑄇𑄰𑄱—𑄃𑄮 𑄃𑄞𑄨𑄁 𑄝𑄪𑄌𑄳𑄠, 𑄖𑄭𑄪 𑄃𑄟𑄢𑄬 𑄃𑄬𑄇𑄴𑄝𑄢𑄧𑄢𑄴 𑄟𑄚𑄬 𑄟𑄜𑄴 𑄉𑄧𑄢𑄴𑅁 𑄖𑄧𑄢𑄬 𑄃𑄢𑄴 𑄃𑄟𑄨
𑄇𑄧𑄚𑄧𑄘𑄨𑄚𑄴 𑄓𑄧𑄢𑄴 𑄚𑄧 𑄘𑄬𑄊𑄬𑄝𑄧𑄁𑅁 𑄃𑄬 𑄃𑄧𑄝𑄧𑄌𑄴𑄗𑄖𑄴 𑄃𑄞𑄨𑄁𑄝𑄪𑄌𑄳𑄠𑄢𑄴 𑄇𑄨𑄋𑄨𑄢𑄨 𑄇𑄨𑄋𑄨𑄢𑄨 𑄌𑄬𑄘𑄧𑄚𑄴 𑄜𑄨𑄢𑄨𑄣𑄮𑅁 𑄖𑄬 𑄞𑄪𑄖𑄴𑄪𑄚𑄮𑄢𑄴 𑄓𑄧𑄢𑄚𑄴 𑄟𑄬𑄖𑄴 𑄉𑄧𑄢𑄨𑄣𑄮𑅁
𑄖𑄬 𑄥𑄬𑄝𑄬𑄘𑄬𑄚𑄴 𑄉𑄧𑄟𑄴𑄞𑄨𑄢𑄴 𑄦𑄰𑄱 𑄖𑄢 𑄟𑄪𑄈𑄳𑄠 𑄌𑄮𑄈𑄴 𑄖𑄪𑄣𑄨𑄚𑄬𑄭 𑄇𑄧𑄣𑄧, 𑄚 𑄚, 𑄖𑄧𑄟 𑄙𑄮𑄇𑄳𑄠 𑄛𑄎𑄨 𑄞𑄪𑄘𑄮𑄢𑄬 𑄟𑄜𑄴 𑄘𑄳𑄠 𑄚𑄧 𑄡𑄠𑄴𑅁 𑄟𑄭𑄪
𑄝𑄬𑄇𑄴𑄪𑄚𑄮𑄢𑄬 𑄌𑄝𑄬𑄭 𑄈𑄬𑄟𑄴𑅁 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄞𑄪𑄖𑄴𑄪𑄚𑄬 𑄃𑄢𑄧 𑄝𑄬𑄌𑄴 𑄓𑄮𑄢𑄬𑄭 𑄃𑄪𑄘𑄨𑄣𑄇𑄴𑅁 𑄖𑄢 𑄃𑄞𑄨𑄁 𑄝𑄪𑄌𑄳𑄠𑄢𑄬 𑄚𑄮𑄚𑄬𑄠𑄬 𑄉𑄧𑄢𑄨 𑄇𑄪𑄎𑄮𑄣𑄨
𑄉𑄧𑄢𑄨𑄣𑄇𑄴𑅁 𑄖𑄢 𑄝𑄪𑄌𑄳𑄠𑄢𑄬 𑄇𑄧𑄣𑄇, 𑄃𑄮 𑄃𑄞𑄨𑄁 𑄝𑄪𑄌𑄳𑄠, 𑄖𑄭𑄪 𑄡𑄨𑄠𑄚𑄴 𑄇𑄧𑄝𑄬, 𑄥𑄨𑄠𑄚𑄴 𑄃𑄟𑄨 𑄟𑄚𑄨𑄝𑄮𑄁𑅁 𑄖𑄭𑄪 𑄃𑄟𑄢𑄬 𑄃𑄬𑄇𑄴 𑄝𑄢𑄧𑄖𑄳𑄠𑄠𑄴
𑄟𑄜𑄴 𑄉𑄧𑄢𑄴𑅁 𑄃𑄬 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄃𑄞𑄨𑄁 𑄝𑄪𑄌𑄳𑄠𑄢𑄴 𑄟𑄧𑄚𑄧𑄖𑄴 𑄃𑄬𑄇𑄴𑄇𑄚𑄴 𑄃𑄇𑄴𑄧𑄣𑄴 𑄈𑄬𑄣𑄨𑄣𑄮𑅁 𑄖𑄬 𑄥𑄬𑄝𑄬𑄘𑄬𑄚𑄴 𑄇𑄰𑄱 𑄃𑄪𑄘𑄨𑄣𑄮—𑄥𑄣𑄬𑄚𑄴 𑄟𑄧 𑄇𑄧𑄙𑄚𑄨
𑄟𑄧𑄚𑄴 𑄘𑄨 𑄥𑄪𑄚𑄮𑅁 𑄖𑄪𑄟𑄨 𑄟𑄧𑄖𑄳𑄠𑄠𑄴 𑄘𑄋𑄧𑄢𑄴 𑄃𑄬𑄇𑄴 𑄞𑄪𑄘𑄨 𑄥𑄮𑄚𑄢𑄪𑄝𑄮 𑄃𑄚𑄨 𑄘𑄮𑄉𑄰𑄱𑅁 𑄃𑄬𑄇𑄴 𑄞𑄪𑄘𑄨 𑄃𑄚𑄨 𑄘𑄮𑄉𑄰𑄱 𑄃𑄞𑄨𑄁𑅁 𑄃 𑄟𑄧 𑄝𑄬𑄋 𑄗𑄬𑄋𑄚𑄴
𑄃𑄪𑄎𑄪 𑄉𑄧𑄢𑄨 𑄘𑄮𑅁 𑄥𑄬 𑄥𑄧𑄟𑄢𑄬 𑄟𑄧 𑄛𑄨𑄙𑄨𑄖𑄴 𑄝𑄪𑄇𑄬𑄴 𑄘𑄪𑄢𑄮𑄞𑄪𑄘𑄨𑄝𑄮 𑄉𑄧𑄟𑄴 𑄉𑄧𑄢𑄨 𑄘𑄮𑅁 𑄥𑄣𑄬𑄚𑄴 𑄟𑄭𑄪 𑄖𑄧𑄟𑄢𑄬 𑄟𑄜𑄴 𑄘𑄨 𑄛𑄢𑄧𑄁𑅁 𑄝𑄪𑄌𑄳𑄠𑄢𑄴
𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄞𑄪𑄖𑄴𑄪𑄚𑄬 𑄈𑄪𑄎𑄨 𑄦𑄧𑄣𑄇𑄴𑅁 𑄖𑄢 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄃𑄬𑄇𑄴𑄞𑄪𑄘𑄨 𑄥𑄮𑄚𑄢𑄪𑄝𑄮, 𑄃𑄬𑄇𑄴𑄞𑄪𑄘𑄨 𑄃𑄞𑄨𑄁 𑄃𑄚𑄨 𑄘𑄨𑄣𑄇𑄴𑄇𑄰𑄱𑅁 𑄃 𑄃𑄞𑄨𑄁
𑄝𑄪𑄌𑄳𑄠𑄢𑄴 𑄣𑄬𑄁 𑄗𑄬𑄋𑄚𑄴, 𑄛𑄨𑄘𑄮𑄢𑄴 𑄘𑄪𑄢𑄴𑄝𑄪𑄇𑄳𑄠 𑄞𑄪𑄘𑄨𑄝𑄮 𑄉𑄧𑄟𑄴 𑄉𑄧𑄢𑄨 𑄘𑄨𑄣𑄇𑄴𑅁 𑄃𑄞𑄨𑄁 𑄝𑄪𑄌𑄳𑄠 𑄟𑄧𑄚𑄬 𑄟𑄧𑄚𑄬 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨 𑄦𑄧𑄣𑄧𑅁
𑄟𑄳𑄦𑄖𑄴𑄧𑄢𑄴 𑄞𑄪𑄖𑄴𑄪𑄚𑄮𑄢𑄬 𑄖 𑄟𑄧𑄚𑄧𑄢𑄴 𑄞𑄝𑄴 𑄚𑄧 𑄘𑄬𑄊𑄬𑄭 𑄖𑄬 𑄉𑄧𑄟𑄴𑄞𑄨𑄢𑄴 𑄉𑄧𑄣𑄠𑄴 𑄇𑄧𑄣𑄧, 𑄟𑄭𑄪 𑄖𑄧𑄟𑄢𑄴 𑄝𑄬𑄊𑄧𑄢𑄬 𑄟𑄜𑄴 𑄉𑄧𑄢𑄨𑄣𑄪𑄁𑅁 𑄟𑄳𑄦𑄖𑄴𑄧𑄢𑄴 𑄖𑄪𑄟𑄨
𑄟𑄧𑄢𑄬 𑄇𑄧𑄙 𑄘𑄮, 𑄃𑄬 𑄍𑄢 𑄊𑄧𑄢𑄚𑄴 𑄍𑄢𑄨 𑄡𑄬𑄝 𑄞𑄨𑄣𑄨𑄚𑄬𑄭𑅁 𑄞𑄪𑄖𑄴𑄪𑄚𑄬 𑄃𑄬𑄇𑄴 𑄇𑄧𑄙𑄠𑄴 𑄢𑄎𑄨 𑄦𑄧𑄣𑄇𑄴𑅁 𑄖𑄢 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄥𑄬𑄭 𑄍𑄢
𑄊𑄧𑄢𑄚𑄴 𑄍𑄢𑄨 𑄉𑄬𑄣𑄇𑄴𑄇𑄰𑄱𑅁 𑄃𑄨𑄚𑄴𑄘𑄨 𑄃𑄞𑄨𑄁 𑄝𑄪𑄌𑄳𑄠 𑄃𑄉𑄖𑄳𑄠 𑄈𑄪𑄎𑄨𑄟𑄧𑄚𑄬 𑄥𑄮𑄚𑄢𑄪𑄝𑄮 𑄃 𑄃𑄞𑄨𑄁 𑄞𑄪𑄘𑄨𑄣𑄰𑄱 𑄚𑄧 𑄌𑄨𑄚𑄬 𑄛𑄢 𑄦𑄰𑄱 𑄃𑄘𑄟𑄧 𑄟𑄪𑄈𑄳𑄠
𑄦𑄘𑄨 𑄉𑄬𑄣𑄧𑄉𑄰𑄱𑅁 𑄉𑄪𑄢𑄮𑄉𑄪𑄚𑄬 𑄖𑄢𑄬 𑄘𑄬𑄭 𑄃𑄟𑄳𑄦𑄧𑄇𑄴 𑄦𑄧𑄣𑄇𑄴𑅁♦</p>

<h2>𑄥𑄨𑄠𑄣𑄧𑄚𑄨 𑄃 𑄝𑄊𑄳𑄠</h2>

<p>𑄃𑄬𑄇𑄴 𑄏𑄢𑄧𑄖𑄴 𑄗𑄚𑄴𑄘𑄬 𑄃𑄬𑄇𑄴 𑄥𑄨𑄠𑄣𑄴 𑄃 𑄃𑄬𑄇𑄴 𑄥𑄨𑄠𑄣𑄧𑄚𑄨𑅁 𑄖𑄢 𑄎𑄧𑄢 𑄝𑄮𑄖𑄳𑄠𑄧𑄚𑄴𑄘𑄬 𑄝𑄬𑄌𑄴 𑄘𑄨𑄚𑄴 𑄚𑄧 𑄦𑄧𑄠𑄴𑅁 𑄥𑄨𑄠𑄬𑄚𑄬 𑄖𑄢𑄢𑄴
𑄗𑄬𑄝𑄢𑄴 𑄗𑄠𑄴𑄗𑄨𑄇𑄴 𑄎𑄉 𑄚𑄬𑄭, 𑄉𑄖𑄴 𑄚𑄬𑄭𑅁 𑄖𑄢 𑄏𑄢𑄬 𑄎𑄧𑄋𑄧𑄣𑄬 𑄊𑄪𑄢𑄨 𑄜𑄨𑄢𑄨 𑄗𑄚𑄴, 𑄈𑄚𑄴𑄘𑄚𑄴, 𑄘𑄨𑄚𑄴 𑄇𑄘𑄚𑄴𑅁</p>

<p>𑄥𑄨𑄠𑄣𑄧𑄚𑄨 𑄟𑄳𑄦𑄖𑄴𑄧𑄢𑄴 𑄇𑄧𑄠𑄴𑄘𑄨𑄚𑄮𑄢𑄴 𑄟𑄧𑄙𑄳𑄠𑄬 𑄛𑄬𑄘𑄮𑄣𑄨 𑄦𑄧𑄣𑄧𑅁 𑄛𑄪𑄃𑄮 𑄜𑄪𑄘𑄬𑄝𑄢𑄴 𑄘𑄨𑄚𑄴 𑄃𑄬𑄣𑄧𑅁 𑄥𑄨𑄠𑄬𑄚𑄬 𑄖𑄬 𑄥𑄨𑄠𑄣𑄳𑄠𑄢𑄬 𑄇𑄧𑄣𑄧, 𑄃𑄮
𑄥𑄨𑄠𑄬𑄣𑄳𑄠, 𑄟𑄧𑄢𑄴 𑄘𑄬𑄭 𑄛𑄬𑄑𑄴 𑄛𑄨𑄢𑄬 𑄉𑄧𑄢𑄬𑄖𑄬𑄴𑅁 𑄡𑄬𑄭 𑄚 𑄛𑄪𑄃𑄮 𑄜𑄪𑄘𑄬𑄝𑄢𑄴 𑄃𑄬𑄇𑄴𑄇𑄚𑄴 𑄃𑄢𑄨𑄟𑄈𑄳𑄠 𑄎𑄉 𑄖𑄮𑄉𑄬𑄠𑄰𑄱𑅁 𑄥𑄨𑄠𑄣𑄧𑄚𑄨 𑄇𑄧𑄙 𑄟𑄧𑄎𑄨𑄟𑄴
𑄖𑄢 𑄘𑄨𑄎𑄧𑄚𑄬 𑄥𑄪𑄝𑄨𑄙𑄟𑄈𑄳𑄠 𑄃𑄬𑄇𑄴𑄮 𑄉𑄖𑄴 𑄖𑄮𑄉 𑄣𑄟𑄨𑄣𑄇𑄴𑅁 𑄇𑄪𑄘𑄴𑄫𑄢𑄴 𑄦𑄘𑄨 𑄡𑄘𑄬 𑄡𑄘𑄬 𑄥𑄨𑄠𑄣𑄧𑄚𑄨 𑄇𑄧𑄠𑄴𑄘𑄬—𑄃𑄮 𑄥𑄨𑄠𑄬𑄣𑄳𑄠, 𑄟𑄭𑄪 𑄘𑄧 𑄃𑄢𑄴
𑄦𑄘𑄨 𑄚𑄧 𑄛𑄢𑄧𑄋𑄧𑄢𑄴𑅁 𑄃𑄧𑄟𑄧𑄇𑄧𑄘𑄧 𑄉𑄧𑄢𑄨 𑄛𑄬𑄑𑄴 𑄥𑄪𑄣𑄮𑄚𑄨 𑄃𑄢𑄧𑄟𑄴𑄞𑄧 𑄦𑄰𑄱𑄠𑄬𑅁 𑄟𑄭𑄪 𑄃𑄢𑄴 𑄈𑄪𑄌𑄴 𑄝𑄢𑄬𑄭 𑄚𑄧 𑄛𑄢𑄧𑄋𑄧𑄢𑄴𑅁 𑄃𑄬𑄚𑄴 𑄃𑄧𑄇𑄴𑄖𑄧𑄖𑄴 𑄖𑄢
𑄃𑄬𑄇𑄴𑄇𑄚𑄴 𑄈𑄘𑄳𑄠𑄧𑄁 𑄎𑄉 𑄛𑄬𑄣𑄇𑄴𑅁 𑄥𑄨𑄠𑄣𑄧𑄚𑄨 𑄥𑄬𑄭 𑄎𑄉𑄚𑄧𑄖𑄴 𑄝𑄧𑄏𑄨𑄣𑄮𑅁 𑄈𑄇𑄴𑄧𑄚𑄧𑄢𑄴 𑄟𑄧𑄙𑄳𑄠𑄬 𑄖𑄬 𑄘𑄨𑄝𑄬 𑄛𑄪𑄃𑄮 𑄜𑄪𑄘𑄬𑄣𑄧 𑄥𑄬𑄭 𑄈𑄘𑄳𑄠𑄧𑄁
𑄎𑄉𑄚𑄧𑄖𑄴𑅁</p>

<p>𑄛𑄪𑄃𑄮 𑄜𑄪𑄘𑄮𑄚𑄢𑄴 𑄎𑄬𑄢𑄬 𑄜𑄧𑄝𑄘𑄬 𑄜𑄧𑄝𑄘𑄬 𑄥𑄨𑄠𑄣𑄧𑄚𑄨 𑄇𑄧𑄣𑄧, 𑄥𑄨𑄠𑄬𑄣𑄳𑄠, 𑄟𑄧𑄢𑄴 𑄃𑄧𑄟𑄧𑄇𑄧𑄘𑄧 𑄛𑄬𑄑𑄴 𑄛𑄪𑄢𑄬𑄢𑄴𑅁 𑄖𑄭𑄪 𑄟𑄧𑄘𑄳𑄠𑄠𑄴 𑄈𑄬𑄝𑄢𑄴
𑄘𑄧𑄢𑄧𑄛𑄴 𑄖𑄮𑄉𑄬𑄭 𑄃𑄚𑄴𑄘𑄰𑄱 𑄚𑅁 𑄥𑄨𑄠𑄣𑄧𑄚𑄨𑄢𑄴 𑄇𑄧𑄙𑄟𑄧𑄎𑄨𑄟𑄴 𑄥𑄨𑄠𑄣𑄳𑄠 𑄙𑄝 𑄘𑄨𑄣𑄮 𑄈𑄬𑄝𑄢𑄴 𑄘𑄧𑄢𑄧𑄛𑄴 𑄖𑄮𑄉𑄚𑄨𑄖𑄴𑅁</p>

<p>𑄥𑄨𑄠𑄣𑄳𑄠 𑄈𑄬𑄝𑄢𑄴 𑄘𑄧𑄢𑄧𑄛𑄴 𑄖𑄮𑄉𑄚𑄨𑄖𑄴 𑄡𑄬𑄝𑄢𑄴 𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄥𑄨𑄠𑄣𑄧𑄚𑄨 𑄘𑄬𑄣𑄧, 𑄃𑄬𑄇𑄴𑄮 𑄘𑄋𑄧𑄢𑄴 𑄌𑄨𑄘𑄨𑄢𑄬 𑄝𑄊𑄴 𑄃𑄬𑄖𑄴𑄪𑄇𑄴 𑄘𑄫𑄢𑄮𑄖𑄴𑄪𑄚𑄴
𑄣𑄬𑄎𑄴 𑄖𑄨𑄘𑄨𑄇𑄴 𑄖𑄨𑄘𑄨𑄇𑄴 𑄉𑄧𑄢𑄨 𑄖𑄢𑄬 𑄈𑄛𑄴 𑄘𑄳𑄠𑅁 𑄃 𑄖 𑄇𑄨𑄖𑄳𑄠 𑄃𑄬𑄖𑄴𑄪𑄇𑄴 𑄃𑄬𑄖𑄴𑄪𑄇𑄴 𑄉𑄧𑄢𑄨 𑄃𑄇𑄴𑄇𑄰𑄱 𑄃𑄬𑄏𑄬𑄢𑄴𑅁 𑄥𑄨𑄠𑄣𑄧𑄚𑄨 𑄞𑄝𑄨𑄣𑄮—𑄃𑄨𑄇𑄴𑄨𑄚𑄬
𑄘𑄧 𑄃𑄉𑄖𑄳𑄠 𑄝𑄨𑄛𑄧𑄘𑄴𑅁 𑄈𑄇𑄬𑄴𑄚𑄬 𑄝𑄊𑄳𑄠 𑄖𑄢𑄬 𑄏𑄝𑄬𑄝𑄧𑄉𑄨𑅁 𑄃𑄬 𑄃𑄧𑄇𑄴𑄖𑄧𑄖𑄴 𑄖𑄬 𑄍𑄧𑄉𑄪𑄚𑄴 𑄍𑄢𑄨𑄚𑄬𑄭 𑄇𑄨𑄋𑄨𑄢𑄨 𑄙𑄬𑄭 𑄡𑄬𑄝𑄧! 𑄥𑄨𑄠𑄬𑄚𑄬 𑄖𑄬
𑄖𑄧𑄇𑄴𑄈𑄚𑄧𑄖𑄴 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄎𑄮𑄢𑄬𑄣𑄧𑅁 𑄖𑄬 𑄝𑄊𑄳𑄠𑄢𑄬 𑄚𑄧 𑄘𑄬𑄊𑄬𑄘𑄬 𑄥𑄚𑄴 𑄉𑄧𑄢𑄨 𑄖𑄧𑄢𑄖𑄋𑄧𑄢𑄨 𑄃𑄝𑄧𑄚𑄴 𑄟𑄧𑄚𑄬 𑄇𑄰𑄱 𑄃𑄪𑄘𑄨𑄣𑄮—𑄛𑄪𑄃𑄮 𑄜𑄪𑄘𑄮𑄚𑄢𑄴
𑄎𑄬𑄢𑄬 𑄃𑄬𑄟𑄬𑄚𑄴 𑄛𑄬𑄑𑄴 𑄛𑄪𑄢𑄬𑄢𑄴 𑄡𑄬 𑄃𑄨𑄇𑄴𑄨𑄚𑄬 𑄡𑄢𑄬 𑄟𑄪𑄎𑄪𑄋𑄬 𑄛𑄁 𑄖𑄢𑄬 𑄌𑄝𑄬𑄭 𑄈𑄬𑄟𑄴𑅁 𑄛𑄬𑄑𑄴 𑄛𑄧𑄢 𑄃𑄢𑄴 𑄗𑄧𑄢𑄨 𑄚𑄧 𑄛𑄢𑄧𑄋𑄧𑄢𑄴𑅁 𑄥𑄨𑄠𑄬𑄣𑄳𑄠𑄢𑄬
𑄘𑄨𑄛𑄘𑄬𑄣𑄪𑄁𑄉𑄬 𑄃𑄬𑄇𑄴𑄮 𑄎𑄬𑄘 𑄝𑄊𑄴 𑄙𑄧𑄢𑄨 𑄃𑄚𑄨𑄝𑄬𑄖𑄳𑄠𑄠𑄴, 𑄖𑄬-𑄃𑄮 𑄇𑄪𑄙𑄪 𑄉𑄬𑄣𑄧 𑄇𑄨𑄎𑄬𑄚𑄨𑅁 𑄃𑄬𑄇𑄴𑄮 𑄎𑄬𑄘 𑄝𑄊𑄴 𑄙𑄧𑄢𑄨 𑄃𑄚𑄴𑄘𑄬 𑄃𑄬𑄙𑄧𑄇𑄴𑄧𑄚𑄴 𑄇𑄨
𑄘𑄬𑄢𑄩𑅁 𑄥𑄬𑄘𑄟𑄴 𑄇𑄧𑄙𑄬 𑄖𑄢𑄴 𑄇𑄨𑄌𑄴𑄪 𑄚𑄬𑄭𑅁 𑄃! 𑄃𑄨𑄇𑄴𑄨𑄚𑄬 𑄡𑄧𑄚𑄨 𑄥𑄨𑄠𑄬𑄣𑄳𑄠 𑄃𑄬𑄇𑄴𑄮 𑄎𑄬𑄘 𑄝𑄊𑄴 𑄙𑄧𑄢𑄨 𑄃𑄚𑄨 𑄟𑄧𑄢𑄬 𑄘𑄨𑄘𑄮𑄉𑄨, 𑄥𑄣𑄬𑄚𑄴 𑄉𑄧𑄢𑄧𑄟𑄴
𑄉𑄧𑄢𑄧𑄟𑄴 𑄖 𑄟𑄧𑄊𑄧𑄌𑄴𑄌𑄚𑄴 𑄥𑄪𑄠𑄮𑄖𑄴 𑄥𑄪𑄠𑄮𑄖𑄴 𑄉𑄧𑄢𑄨 𑄈𑄬𑄭 𑄛𑄢𑄴𑄣𑄪𑄋𑄪𑄚𑄴𑅁</p>

<p>𑄥𑄨𑄠𑄣𑄧𑄚𑄨𑄢𑄴 𑄇𑄧𑄙𑄚𑄨 𑄥𑄪𑄚𑄨𑄟𑄧𑄖𑄴𑄪𑄚𑄴 𑄝𑄊𑄳𑄠𑄢𑄴 𑄌𑄨𑄖𑄴 𑄉𑄨𑄢𑄴𑄉𑄨𑄢𑄬𑄭 𑄃𑄪𑄘𑄨𑄣𑄮𑅁 𑄃𑄬𑄖𑄬 𑄇𑄧𑄠𑄴𑄘𑄬 𑄇𑄨! 𑄎𑄬𑄘𑄝𑄊𑄧𑄢𑄴 𑄟𑄧𑄊𑄧𑄌𑄴 𑄈𑄬𑄘𑄧 𑄇𑄧𑄠𑄴𑅁
𑄇𑄧𑄝𑄣𑄴 𑄞𑄣 𑄛𑄧𑄙𑄧𑄖𑄴 𑄥𑄨𑄠𑄣𑄳𑄠𑄣𑄰𑄱 𑄘𑄬𑄊 𑄚𑄧 𑄦𑄧𑄠𑄴𑅁 𑄥𑄨𑄖𑄴𑄪𑄚𑄴 𑄃𑄢𑄧 𑄝𑄬𑄌𑄴 𑄇𑄧𑄝𑄣𑄴 𑄞𑄣 𑄥𑄨𑄠𑄣𑄧𑄚𑄨𑄢𑄴 𑄇𑄧𑄙𑄚𑄨 𑄃𑄉𑄬 𑄙𑄧𑄢𑄨 𑄥𑄪𑄚𑄨𑄣𑄪𑄁𑅁 𑄚𑄧
𑄥𑄪𑄚𑄨𑄣𑄬 𑄃𑄨𑄇𑄴𑄨𑄚𑄬 𑄛𑄧𑄢𑄚𑄚𑄴 𑄦𑄢𑄬𑄣𑄪𑄋𑄪𑄚𑄴𑅁 𑄃𑄬𑄟𑄬𑄚𑄴 𑄃𑄧𑄇𑄴𑄖𑄧𑄖𑄴 𑄝𑄊𑄳𑄠 𑄃 𑄇𑄨 𑄉𑄧𑄢𑄨𑄝𑄮𑅁 𑄖𑄬 𑄘𑄨𑄣𑄮 𑄃𑄬𑄇𑄴 𑄘𑄪𑄟𑄪𑄢𑄴, 𑄛𑄧𑄢𑄚𑄴 𑄡𑄮𑄇𑄴 𑄗𑄮𑄇𑄴
𑄉𑄧𑄢𑄨𑅁 𑄛𑄨𑄏𑄬𑄘𑄨 𑄜𑄨𑄢𑄨 𑄌𑄬𑄝𑄢𑄴 𑄖𑄢𑄴 𑄃𑄢𑄴 𑄃𑄧𑄇𑄴𑄖𑄧 𑄚𑄬𑄭𑅁</p>

<p>𑄥𑄬𑄘𑄟𑄴 𑄍𑄢 𑄝𑄊𑄳𑄠𑄢𑄴 𑄃𑄬 𑄦𑄝𑄣𑄴 𑄘𑄬𑄭 𑄥𑄨𑄠𑄣𑄧𑄚𑄨 𑄦𑄎𑄨𑄚𑄬𑄭 𑄇𑄪𑄣𑄴 𑄚𑄧 𑄛𑄢𑄴𑅁 𑄃𑄨𑄚𑄴𑄘𑄨 𑄝𑄊𑄳𑄠𑄢𑄴 𑄃𑄬 𑄟𑄧𑄢𑄧𑄁 𑄝𑄎𑄧𑄁 𑄘𑄪𑄟𑄪𑄢𑄴 𑄘𑄬𑄭
𑄃𑄬𑄇𑄴𑄮 𑄉𑄏𑄧 𑄃𑄪𑄉𑄪𑄢𑄬𑄖𑄴𑄪𑄚𑄴 𑄃𑄬𑄇𑄴𑄮 𑄝𑄚𑄴𑄘𑄧𑄢𑄴 𑄝𑄊𑄳𑄠𑄢𑄬 𑄇𑄨𑄎𑄬𑄇𑄴 𑄇𑄨𑄎𑄬𑄇𑄴 𑄓𑄉𑄨 𑄇𑄧𑄣𑄧, 𑄃𑄮 𑄝𑄊𑄳𑄠 𑄟𑄟𑄪, 𑄃𑄮 𑄝𑄊𑄳𑄠 𑄟𑄟𑄪! 𑄃𑄬𑄙𑄧𑄇𑄴
𑄃𑄉𑄖𑄳𑄠 𑄉𑄧𑄢𑄨 𑄘𑄪𑄟𑄪𑄢𑄮𑄢𑄴 𑄇𑄨𑄠? 𑄇𑄨 𑄦𑄧𑄠𑄴𑄠𑄬 𑄚𑄬𑄚? 𑄟𑄧𑄢𑄬 𑄇𑄧𑅁 𑄝𑄚𑄴𑄘𑄧𑄌𑄳𑄠𑄢𑄴 𑄇𑄧𑄙𑄚𑄨 𑄥𑄪𑄚𑄨𑄚𑄬𑄭 𑄝𑄊𑄳𑄠 𑄃𑄬𑄖𑄴𑄪𑄇𑄴 𑄗𑄟𑄨𑄣𑄮𑅁 𑄃
𑄜𑄧𑄝𑄘𑄬 𑄜𑄧𑄝𑄘𑄬 𑄇𑄧𑄣𑄧, 𑄚𑄧 𑄇𑄮𑄌𑄴 𑄞𑄉𑄬𑄚𑄴, 𑄟𑄧𑄢𑄴 𑄟𑄧𑄢𑄧𑄚𑄧𑄢𑄴 𑄘𑄧𑄏𑅁 𑄟𑄧𑄢𑄧𑄚𑄧𑄢𑄴 𑄓𑄧𑄢𑄬 𑄝𑄝𑄧𑄢𑄴 𑄘𑄳𑄠 𑄛𑄧𑄢𑄚𑄚𑄴 𑄚𑄨𑄚𑄬𑄭 𑄘𑄪𑄟𑄪𑄢𑄮𑄋𑄧𑄖𑄬𑄴𑅁
𑄇𑄧𑄝𑄣𑄴 𑄞𑄣, 𑄃𑄉𑄬 𑄙𑄧𑄢𑄨 𑄥𑄨𑄠𑄣𑄧𑄚𑄨𑄢𑄴 𑄇𑄧𑄙𑄚𑄨 𑄘𑄫𑄢𑄮𑄖𑄴𑄪𑄚𑄴 𑄥𑄪𑄚𑄳𑄠𑄧𑄁𑅁 𑄚𑄧𑄣𑄬𑄚𑄴, 𑄃𑄬𑄌𑄳𑄠 𑄛𑄧𑄢𑄚𑄚𑄴 𑄉𑄬𑄣𑄪𑄚𑄴 𑄞𑄉𑄬𑄚𑄴𑅁 𑄝𑄚𑄴𑄘𑄧𑄌𑄳𑄠
𑄇𑄧𑄠𑄴𑄘𑄬—𑄇𑄨 𑄥𑄪𑄚𑄳𑄠𑄧𑄌𑄳𑄠 𑄟𑄧𑄢𑄬 𑄇𑄧𑄚𑅁 𑄝𑄊𑄳𑄠 𑄜𑄧𑄝𑄘𑄬 𑄜𑄧𑄝𑄘𑄬 𑄝𑄬𑄇𑄴 𑄇𑄧𑄙𑄚𑄨 𑄝𑄚𑄴𑄘𑄧𑄌𑄳𑄠𑄢𑄬 𑄞𑄋𑄨 𑄇𑄧𑄣𑄧𑅁</p>

<p>𑄥𑄪𑄚𑄨𑄚𑄬𑄭 𑄝𑄚𑄴𑄘𑄧𑄌𑄳𑄠 𑄇𑄧𑄠𑄴𑄘𑄬—𑄇𑄨 𑄃𑄎𑄧𑄝𑄴 𑄇𑄧𑄙 𑄇𑄧𑄍𑄳𑄠 𑄖𑄭𑄪 𑄟𑄟𑄪? 𑄇𑄧𑄚𑄧 𑄘𑄨𑄚𑄴 𑄥𑄪𑄚𑄳𑄠𑄧𑄌𑄴 𑄚𑄨 𑄥𑄨𑄠𑄣𑄬 𑄝𑄊𑄴 𑄙𑄧𑄢𑄨 𑄈𑄘𑄬? 𑄖𑄭𑄪
𑄦𑄧𑄣𑄬𑄘𑄬 𑄝𑄧𑄚𑄧𑄢𑄴 𑄢𑄎𑅁 𑄖𑄧𑄢𑄬 𑄙𑄧𑄢𑄨 𑄈𑄬𑄝𑄧, 𑄇𑄧𑄚𑄴 𑄝𑄝𑄧𑄢𑄴 𑄛𑄪𑄖𑄴 𑄃𑄊𑄬𑄘𑄬! 𑄡𑄬𑄭 𑄥𑄣𑄬𑄚𑄴, 𑄟𑄧𑄢𑄬 𑄘𑄬𑄊𑄉𑄨 𑄥𑄨𑄝𑄬 𑄇𑄧𑄚𑄴 𑄥𑄨𑄠𑄣𑄧𑄚𑄨, 𑄡𑄬
𑄝𑄊𑄴 𑄙𑄧𑄢𑄨 𑄈𑄠𑄴𑅁 𑄝𑄊𑄳𑄠 𑄇𑄧𑄠𑄴𑄘𑄬—𑄎𑄬𑄌𑄬𑄴𑄖𑄴 𑄘𑄬 𑄞𑄉𑄬𑄚𑄴𑅁 𑄖𑄭𑄪 𑄝𑄨𑄌𑄴𑄍𑄬𑄌𑄴 𑄚𑄧 𑄉𑄧𑄢𑄧𑄌𑄴? 𑄖𑄢𑄬 𑄘𑄬𑄣𑄬 𑄖𑄭𑄪-𑄃𑄮 𑄓𑄧𑄢𑄬𑄝𑄬𑅁 𑄛𑄪𑄃𑄮 𑄜𑄪𑄘𑄬𑄚𑄬𑄭
𑄥𑄬𑄭 𑄥𑄨𑄠𑄬𑄣𑄧𑄚𑄨 𑄃𑄬𑄟𑄬𑄚𑄴 𑄓𑄧𑄢𑄴 𑄉𑄧𑄢𑄬 𑄛 𑄦𑄰𑄱𑄠𑄬, 𑄇𑄧𑄝𑄢𑄴 𑄚𑄧𑄠𑄴𑅁 𑄇𑄬𑄠𑄬𑄖𑄴 𑄡𑄬𑄚𑄴 𑄥𑄌𑄴 𑄇𑄧𑄙𑄬 𑄚𑄬𑄭𑅁 𑄦𑄢𑄪𑄁 𑄇𑄢𑄪𑄁𑅁 𑄘𑄖𑄴 𑄞𑄬𑄉𑄬𑄘𑄬𑄠𑄬𑅁
𑄘𑄬𑄇𑄴𑄈𑄬 𑄝𑄨𑄌𑄨𑄖𑄳𑄢𑄧 𑄙𑄧𑄇𑄴𑅁 𑄟𑄭𑄪 𑄃𑄢𑄴 𑄥𑄬 𑄟𑄪𑄈𑄳𑄠 𑄚𑄧 𑄡𑄬𑄟𑄴𑅁 𑄟𑄧𑄚𑄬 𑄇𑄧𑄣𑄬 𑄖𑄭𑄪 𑄡𑅁 𑄦𑄧𑄠𑄴 𑄚𑄬 𑄚𑄧𑄠𑄴 𑄌𑄬 𑄃𑄠𑄰𑄱𑅁 𑄝𑄚𑄴𑄘𑄮𑄌𑄳𑄠
𑄇𑄧𑄠𑄴𑄘𑄬—𑄚𑄧𑄠𑄴𑄘𑄬 𑄟𑄟𑄪, 𑄖𑄭𑄪 𑄝𑄨𑄚𑄟 𑄓𑄮𑄢𑄬𑄮𑄠𑄮𑄌𑄬𑄴𑅁 𑄥𑄨𑄠𑄣𑄬 𑄇𑄨 𑄝𑄊𑄴 𑄙𑄧𑄢𑄨 𑄈𑄬𑄘𑄧𑅁 𑄟𑄭𑄪 𑄖𑄧 𑄣𑄧𑄉𑄬 𑄗𑄬𑄟𑄴𑅁 𑄇𑄠𑄴 𑄡𑄬𑄝𑄢𑄴 𑄓𑄧𑄢𑄬𑄣𑄬
𑄘𑄫𑄢𑄮𑄖𑄴𑄪𑄚𑄴 𑄦𑄧𑄣𑄬-𑄃𑄮 𑄢𑄨𑄚𑄨 𑄌𑄬𑄭 𑄃𑄬𑄝𑄧𑄁𑄉𑄰𑄱𑅁 𑄝𑄊𑄳𑄠 𑄇𑄧𑄠𑄴𑄘𑄬—𑄖𑄧𑄢𑄴𑄣𑄰𑄱 𑄡𑄚 𑄘𑄧 𑄓𑄧𑄢𑄴 𑄉𑄧𑄢𑄬 𑄛𑄢𑅁 𑄖𑄭𑄪 𑄦𑄧𑄣𑄬𑄘𑄬 𑄉𑄏𑄧 𑄝𑄚𑄴𑄘𑄢𑅁 𑄟𑄭𑄪
𑄦𑄧𑄣𑄪𑄁𑄉𑄬 𑄟𑄘𑄨 𑄦𑄘𑄢𑅁 𑄥𑄨𑄠𑄣𑄧𑄚𑄨 𑄏𑄝𑄬𑄣𑄬 𑄖𑄭𑄪 𑄘𑄧 𑄃𑄬𑄇𑄴 𑄜𑄣𑄬 𑄉𑄏𑄧𑄖𑄴 𑄃𑄪𑄘𑄨𑄝𑄮𑄉𑄰𑄱𑅁 𑄥𑄬𑄇𑄬𑄴𑄚𑄬 𑄥𑄨𑄠𑄣𑄧𑄚𑄨 𑄉𑄭 𑄉𑄭 𑄟𑄧𑄢𑄬 𑄛𑄬𑄝𑄧𑅁 𑄚, 𑄟𑄭𑄪
𑄖𑄧 𑄥𑄧𑄟𑄢𑄬 𑄚𑄧 𑄡𑄬𑄟𑄴𑅁 𑄝𑄚𑄴𑄘𑄧𑄌𑄳𑄠 𑄇𑄧𑄠𑄴𑄘𑄬—𑄟𑄟𑄪, 𑄃𑄬𑄙𑄧𑄇𑄴 𑄝𑄨𑄌𑄴𑄍𑄬𑄌𑄴 𑄚𑄧 𑄉𑄧𑄢𑄨𑄣𑄬 𑄥𑄣𑄬𑄚𑄴 𑄃𑄬𑄇𑄴𑄇𑄚𑄴 𑄇𑄟𑄴 𑄉𑄧𑄢𑄨 𑄛𑄢𑄨𑅁 𑄖𑄭𑄪 𑄃 𑄟𑄭𑄪
𑄣𑄬𑄎𑄬 𑄣𑄬𑄎𑄬 𑄝𑄚𑄝𑄚𑄳𑄠 𑄦𑄰𑄱𑅁 𑄟𑄭𑄪 𑄟𑄧𑄚𑄴𑄎𑄪𑄇𑄴 𑄉𑄧𑄢𑄨𑄣𑄬-𑄃𑄮 𑄖𑄧𑄢𑄬 𑄍𑄢𑄨 𑄉𑄏𑄧𑄖𑄴 𑄃𑄪𑄘𑄨 𑄚𑄧 𑄛𑄢𑄨𑄟𑄴𑅁 𑄥𑄨𑄠𑄚𑄴 𑄉𑄧𑄢𑄨𑄣𑄬 𑄦𑄧𑄝𑄧 𑄘𑄧? 𑄝𑄊𑄳𑄠
𑄇𑄧𑄠𑄴𑄘𑄬—𑄥𑄣𑄬𑄚𑄴 𑄡𑄬𑄭 𑄛𑄢𑄬𑅁 𑄇𑄧𑄙 𑄟𑄧𑄎𑄨𑄟𑄴 𑄖𑄢 𑄘𑄨𑄎𑄧𑄚𑄬 𑄣𑄬𑄎𑄧𑄖𑄴 𑄝𑄚𑄝𑄚𑄳𑄠 𑄦𑄧𑄣𑄇𑄴𑅁 𑄃 𑄣𑄨𑄠𑄧𑄁 𑄣𑄨𑄠𑄧𑄁 𑄉𑄧𑄢𑄨 𑄥𑄨𑄠𑄣𑄧𑄚𑄨𑄢𑄴 𑄟𑄪𑄈𑄳𑄠
𑄣𑄧𑄢𑄴 𑄘𑄨𑄣𑄇𑄴𑅁</p>

<p>𑄥𑄨𑄠𑄣𑄧𑄚𑄨 𑄃𑄨𑄚𑄴𑄘𑄨 𑄃𑄧𑄚𑄴𑄥𑄪𑄢𑄴 𑄌𑄮𑄊𑄬 𑄌𑄮𑄈𑄴 𑄉𑄧𑄢𑄨 𑄃𑄊𑄬, 𑄇𑄧𑄚𑄧 𑄥𑄧𑄖𑄴𑄪𑄢𑄴 𑄃𑄬𑄏𑄧𑄚𑄴 𑄚𑄨𑅁 𑄥𑄨𑄠𑄣𑄳𑄠 𑄥𑄬𑄇𑄬𑄴𑄚𑄬-𑄃𑄮 𑄚𑄧 𑄜𑄨𑄢𑄬𑅁 𑄖𑄬
𑄃𑄝𑄙 𑄉𑄧𑄢𑄨 𑄘𑄬𑄣𑄧, 𑄘𑄫𑄢𑄮𑄖𑄴 𑄥𑄬𑄭 𑄙𑄬𑄭𑄡𑄬𑄠𑄬 𑄝𑄊𑄳𑄠 𑄃 𑄃𑄬𑄇𑄴𑄮 𑄝𑄚𑄴𑄘𑄧𑄢𑄴 𑄣𑄬𑄎𑄬 𑄣𑄬𑄎𑄬 𑄝𑄚𑄝𑄚𑄳𑄠 𑄉𑄧𑄢𑄨 𑄣𑄨𑄠𑄧𑄁 𑄣𑄨𑄠𑄧𑄁 𑄈𑄪𑄌𑄴 𑄝𑄢𑄬𑄭 𑄖
𑄟𑄪𑄈𑄳𑄠 𑄃𑄬𑄖𑄴𑄧𑄚𑄴𑅁 𑄥𑄨𑄠𑄣𑄧𑄚𑄨 𑄖𑄢𑄢𑄬 𑄘𑄬𑄭 𑄃𑄬𑄖𑄴𑄪𑄇𑄴 𑄞𑄝𑄨𑄣𑄮𑅁 𑄥𑄬𑄝𑄬𑄘𑄬𑄚𑄴 𑄖𑄬 𑄖𑄧𑄇𑄴𑄈𑄚𑄧𑄖𑄴 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄎𑄮𑄢𑄬𑄭 𑄃𑄬𑄖𑄴𑄪𑄇𑄴 𑄘𑄋𑄧𑄢𑄴 𑄘𑄋𑄧𑄢𑄴
𑄢𑄧 𑄟𑄬𑄣𑄨 𑄇𑄰𑄱 𑄃𑄪𑄘𑄨𑄣𑄮 : </p>

<p>𑄛𑄬𑄑𑄴 𑄛𑄧𑄢𑄠𑄴 𑄟𑄭𑄪 𑄈𑄇𑄬𑄴𑄚𑄬 𑄟𑄧𑄢𑄨𑄟𑄴𑅁 𑄥𑄨𑄠𑄣𑄳𑄠-𑄃𑄮 𑄇𑄪𑄙𑄪 𑄟𑄧𑄢𑄨𑄣𑄮𑄉𑄰𑄱 𑄇𑄨𑄎𑄬𑄚𑄨𑅁 𑄃𑄨𑄚𑄴𑄘𑄨 𑄃𑄬𑄇𑄴𑄮 𑄝𑄚𑄴𑄘𑄧𑄢𑄧𑄢𑄬 𑄇𑄧𑄣𑄪𑄁𑄉𑄬 𑄖𑄭𑄪 𑄃𑄪𑄎𑄪𑄣𑄬𑄭
𑄃𑄎𑄬𑄣𑄬𑄭 𑄝𑄪𑄘𑄴𑄙𑄨 𑄉𑄧𑄢𑄨 𑄣𑄬𑄎𑄧𑄖𑄴 𑄝𑄚𑄨 𑄃𑄬𑄇𑄴𑄮 𑄎𑄬𑄘 𑄝𑄊𑄴 𑄙𑄧𑄢𑄨 𑄃𑄚𑄴𑄘𑄰𑄱𑅁 𑄖𑄬-𑄃𑄮 𑄉𑄬𑄣𑄧𑄘𑄬 𑄃𑄢𑄴 𑄘𑄬𑄊 𑄚𑄬𑄭𑅁 𑄟𑄧𑄢𑄴 𑄃𑄬𑄌𑄳𑄠 𑄛𑄬𑄑𑄴𑄛𑄧𑄢
𑄘𑄨𑄚𑄮𑄖𑄴 𑄝𑄊𑄧 𑄦𑄬𑄢 𑄈𑄬𑄝𑄢𑄴 𑄇𑄧𑄝𑄣𑄧𑄖𑄴 𑄚𑄬𑄭 𑄛𑄢𑄛𑄁𑅁 𑄥𑄨𑄠𑄣𑄧𑄚𑄨𑄢𑄴 𑄇𑄧𑄙 𑄥𑄪𑄚𑄨𑄚𑄬𑄭 𑄝𑄊𑄳𑄠 𑄗𑄧𑄘𑄧𑄞𑄧 𑄦𑄧𑄣𑄧𑅁 𑄖𑄬 𑄃𑄟𑄧𑄉𑄧 𑄃𑄪𑄉𑄪𑄢𑄬 𑄦𑄧𑄣𑄧
𑄌𑄮𑄘𑄪𑅁 𑄥𑄣𑄬𑄚𑄴 𑄝𑄚𑄴𑄘𑄧𑄌𑄳𑄠 𑄟𑄧𑄢𑄬 𑄥𑄨𑄠𑄣𑄧𑄚𑄨𑄢𑄴 𑄇𑄧𑄙𑄠𑄴 𑄜𑄧𑄚𑄴𑄘𑄨 𑄉𑄧𑄢𑄨 𑄙𑄧𑄢𑄨 𑄘𑄬𑄖𑄬𑄴? 𑄃𑄢𑄴 𑄇𑄧𑄚𑄧 𑄇𑄧𑄙 𑄚𑄬𑄭𑅁 𑄖𑄬 𑄘𑄨𑄣𑄮 𑄘𑄪𑄟𑄪𑄢𑄴𑅁
𑄛𑄧𑄢𑄚𑄴 𑄡𑄮𑄇𑄴 𑄗𑄮𑄇𑄴 𑄉𑄧𑄢𑄨𑅁 𑄖𑄬 𑄝𑄚𑄴𑄘𑄧𑄌𑄳𑄠𑄢𑄬 𑄣𑄬𑄎𑄧𑄖𑄴 𑄝𑄚𑄳𑄠 𑄉𑄧𑄢𑄨 𑄚𑄨𑄣𑄮 𑄥𑄬𑄎𑄬𑄢𑄬𑄭𑅁 𑄃𑄨𑄚𑄴𑄘𑄨 𑄝𑄚𑄴𑄘𑄧𑄌𑄳𑄠 𑄈𑄧𑄘 𑄇𑄨𑄎𑄬𑄇𑄴 𑄥𑄢𑄨
𑄃𑄪𑄘𑄨𑄣𑄮—𑄃𑄮 𑄟𑄟𑄪, 𑄃𑄮 𑄟𑄟𑄪, 𑄈𑄇𑄬𑄴 𑄟𑄭𑄪 𑄟𑄧𑄢𑄨𑄟𑄴𑅁 𑄟𑄧𑄢𑄬 𑄥𑄬𑄎𑄬𑄢𑄬𑄭 𑄚𑄧 𑄚𑄨𑄌𑄴𑅁 𑄇 𑄇𑄧𑄙 𑄇𑄧𑄚𑄴𑄚 𑄥𑄪𑄚𑄬𑅁 𑄝𑄊𑄳𑄠 𑄘𑄪𑄟𑄪𑄢𑄬𑄖𑄬𑄴
𑄘𑄪𑄟𑄪𑄢𑄬𑄢𑄴𑅁 𑄗𑄟𑄗𑄟𑄨 𑄚𑄬𑄭𑅁 𑄝𑄬𑄌𑄴 𑄈𑄚𑄧𑄇𑄴𑄧𑄚𑄴 𑄥𑄬𑄎𑄬𑄢𑄬𑄭 𑄚𑄬𑄘𑄬 𑄚𑄬𑄘𑄬 𑄃𑄬𑄇𑄴𑄥𑄧𑄟𑄧𑄠𑄴 𑄝𑄚𑄴𑄘𑄧𑄌𑄳𑄠 𑄃𑄬𑄇𑄴𑄇𑄚𑄴 𑄉𑄏𑄧 𑄥𑄨𑄋𑄧𑄢𑄧𑄖𑄴 𑄙𑄪𑄌𑄴 𑄈𑄬𑄭 𑄣𑄬𑄎𑄧
𑄝𑄚𑄚𑄴 𑄉𑄬𑄣𑄧 𑄍𑄨𑄚𑄨𑅁 𑄝𑄊𑄳𑄠-𑄃𑄮 𑄉𑄧𑄁 𑄥𑄟𑄬𑄣𑄬𑄭 𑄚𑄧 𑄛𑄢𑄨 𑄙𑄪𑄌𑄴 𑄈𑄬𑄣𑄧𑄉𑄰𑄱 𑄃𑄬𑄇𑄴𑄇𑄚𑄴 𑄉𑄏𑄧 𑄘𑄝𑄚𑄖𑄴𑅁 𑄘𑄳𑄠𑄧𑄎𑄧𑄚𑄧𑄢𑄴 𑄛𑄧𑄢𑄚𑄴 𑄚𑄳𑄦𑄨𑄉𑄨𑄣𑄨
𑄡𑄬𑄝𑄧 𑄛𑄢𑅁 𑄝𑄚𑄴𑄘𑄧𑄌𑄳𑄠 𑄢𑄧 𑄝𑄬𑄢 𑄝𑄬𑄢 𑄉𑄧𑄢𑄨 𑄝𑄊𑄳𑄠𑄢𑄬 𑄇𑄧𑄠𑄴𑄘𑄬—𑄟𑄟𑄪 𑄟𑄧𑄢𑄨 𑄉𑄬𑄣𑄪𑄁, 𑄛𑄧𑄢𑄚𑄚𑄴 𑄥𑄬𑄌𑄴𑅁 𑄝𑄊𑄳𑄠 𑄇𑄧𑄠𑄴𑄘𑄬—𑄡𑄬𑄟𑄬𑄚𑄴
𑄇𑄟𑄴, 𑄥𑄬𑄟𑄬𑄚𑄴 𑄜𑄧𑄣𑄴𑅁 𑄖𑄧𑄢𑄬 𑄇𑄧𑄚𑄴𑄚 𑄇𑄧𑄠𑄴𑄠𑄬 𑄥𑄨𑄠𑄣𑄧𑄚𑄨𑄢𑄴 𑄇𑄧𑄙𑄠𑄴 𑄟𑄧𑄢𑄬 𑄞𑄪𑄣𑄬𑄭 𑄞𑄣𑄬𑄭 𑄚𑄨𑄘𑄬𑅁 𑄟𑄭𑄪 𑄘𑄧 𑄖𑄧𑄢𑄬 𑄥𑄧𑄘𑄧𑄢𑄴 𑄞𑄉𑄨𑄚𑄬 𑄙𑄮𑄇𑄳𑄠𑄚𑄴
𑄛𑄁𑅁 𑄖𑄭𑄪 𑄥𑄬𑄡𑄚𑄴 𑄝𑄬𑄭𑄟𑄚𑄨 𑄇𑄟𑄴 𑄟𑄧𑄢𑄴𑄣𑄰𑄱 𑄉𑄧𑄢𑄨𑄝𑄬 𑄚𑄨? 𑄝𑄚𑄴𑄘𑄧𑄌𑄳𑄠 𑄇𑄧𑄠𑄴𑄘𑄬—𑄚𑄧𑄠𑄴 𑄟𑄟𑄪, 𑄦𑄧𑄘𑄁𑄥𑄨𑄇𑄴 𑄥𑄬𑄙𑄮𑄇𑄳𑄠𑄚𑄴 𑄚𑄧𑄠𑄴𑅁 𑄟𑄧𑄢𑄴𑄣𑄰𑄱
𑄥𑄨𑄠𑄣𑄧𑄚𑄨𑄢𑄴 𑄇𑄧𑄚𑄧 𑄡𑄮𑄉𑄡𑄮𑄉𑄴 𑄚𑄬𑄭, 𑄖𑄬𑄟𑄴𑄟𑄁 𑄚𑄬𑄭𑅁 𑄥𑄨𑄠𑄣𑄧𑄚𑄨𑄢𑄴 𑄇𑄧𑄙𑄚𑄨 𑄖𑄭𑄪 𑄝𑄨𑄌𑄴𑄍𑄬𑄌𑄴 𑄚𑄧 𑄉𑄧𑄢𑄨𑄌𑄴𑅁 𑄝𑄊𑄳𑄠 𑄇𑄧𑄠𑄴𑄘𑄬—𑄚, 𑄖𑄧𑄢𑄴𑄣𑄰𑄱 𑄃𑄢𑄴
𑄇𑄧𑄚𑄧 𑄇𑄧𑄙 𑄚𑄬𑄭𑅁 𑄟𑄭𑄪 𑄡𑄋𑄧𑄢𑄴𑄣𑄰𑄱𑅁 𑄇𑄧𑄙𑄚𑄴 𑄇𑄰𑄱 𑄟𑄧𑄖𑄴𑄧𑄚𑄴 𑄝𑄊𑄳𑄠 𑄥𑄨𑄖𑄴𑄪𑄚𑄴 𑄉𑄬𑄣𑄧𑄉𑄰𑄱𑅁 𑄃𑄨𑄚𑄴𑄘𑄨 𑄥𑄨𑄠𑄣𑄧𑄚𑄨 𑄝𑄊𑄳𑄠 𑄃 𑄝𑄚𑄴𑄘𑄧𑄌𑄳𑄠𑄢𑄴 𑄣𑄬𑄎𑄬
𑄣𑄬𑄎𑄬 𑄝𑄚𑄝𑄚𑄳𑄠 𑄃 𑄥𑄬𑄎𑄬𑄢𑄚𑄨 𑄝𑄝𑄧𑄖𑄳𑄠 𑄃𑄧𑄝𑄧𑄢𑄪𑄛𑄴 𑄘𑄳𑄢𑄨𑄥𑄳𑄠𑄧 𑄘𑄬𑄚𑄬𑄭 𑄦𑄌𑄴𑄖𑄬 𑄦𑄌𑄴𑄖𑄬 𑄖𑄢𑄴 𑄌𑄮𑄊𑄮 𑄛𑄚𑄨 𑄃𑄬𑄣𑄧𑅁♦</p>

<h2>𑄝𑄧𑄉𑄟𑄮𑄚𑄮𑄢𑄴 𑄥𑄨𑄣𑄴𑄮 𑄛𑄮𑄢𑄴</h2>

<p>𑄟𑄨𑄎𑄮𑄢𑄟𑄧𑄢𑄴 𑄌𑄇𑄴𑄟 𑄓𑄨𑄥𑄴𑄑𑄳𑄢𑄨𑄇𑄴 𑄇𑄃𑄪𑄚𑄴𑄥𑄨𑄣𑄮𑄢𑄴 𑄘𑄧𑄊𑄨𑄚𑄬 𑄜𑄢𑄴𑄞 𑄃𑄘𑄟𑄧𑄢𑄴 𑄇𑄪𑄢𑄬 𑄟𑄨𑄎𑄮𑄢𑄟𑄴 𑄝𑄢𑄴𑄟 𑄝𑄁𑄣𑄘𑄬𑄏𑄧𑄢𑄴 𑄖𑄨𑄚𑄴𑄙𑄪𑄎𑄨𑄢𑄴
𑄇𑄠𑄴𑄇𑄨, 𑄝𑄁𑄣𑄘𑄬𑄏𑄧𑄢𑄴 𑄢𑄪𑄟 𑄝𑄎𑄢𑄧𑄢𑄴 𑄃𑄪𑄖𑄴𑄧𑄢𑄴 𑄛𑄪𑄉𑄴 𑄙𑄉𑄬𑄘𑄨 𑄃𑄬𑄇𑄴𑄮 𑄃𑄧𑄎𑄧𑄣𑄴 𑄃 𑄛𑄬𑄁𑄉𑄪𑄣𑄴 𑄇𑄣 𑄟𑄮𑄚𑄴 𑄃𑄊𑄬𑅁 𑄃𑄬 𑄟𑄮𑄚𑄴𑄮𑄢𑄴 𑄚𑄋𑄚𑄴 𑄝𑄧𑄉
𑄟𑄮𑄚𑄴𑅁 𑄃𑄬 𑄟𑄮𑄚𑄴𑄮𑄢𑄴 𑄖𑄪𑄉𑄪𑄚𑄮𑄢𑄴 𑄃𑄬𑄇𑄴𑄮 𑄌𑄮𑄇𑄪𑄚𑄳𑄠 𑄘𑄋𑄧𑄢𑄴 𑄛𑄮𑄢𑄴 𑄃𑄊𑄬𑅁 𑄛𑄮𑄢𑄴𑄝𑄮 𑄌𑄨𑄉𑄮𑄚𑄴 𑄌𑄉𑄮𑄚𑄴 𑄚𑄧𑄠𑄴𑅁 𑄎𑄧𑄘𑄬𑄛𑄧𑄘𑄬 𑄃𑄧𑄏𑄢𑄴𑅁 𑄣𑄟𑄴𑄝𑄘𑄨
𑄃𑄙 𑄟𑄬𑄣𑄴, 𑄛𑄘𑄌𑄳𑄠 𑄥𑄨𑄉𑄨 𑄟𑄬𑄣𑄴𑅁 𑄛𑄮𑄢𑄴𑄝𑄮𑄢𑄴 𑄌𑄮𑄇𑄨𑄖𑄳𑄠 𑄥𑄨𑄣𑄴 𑄖𑄢𑄬𑄁𑅁 𑄟𑄳𑄦𑄖𑄴𑄧𑄢𑄴 𑄛𑄪𑄉𑄴 𑄙𑄉𑄬𑄘𑄨 𑄃𑄬𑄖𑄴𑄪𑄇𑄴 𑄚𑄨𑄎𑄮𑅁 𑄝𑄬𑄦𑄣𑄴 𑄉𑄧𑄢𑄨 𑄏𑄧𑄢𑄴
𑄘𑄨𑄣𑄬 𑄛𑄮𑄢𑄴𑄝𑄮𑄢𑄴 𑄛𑄪𑄉𑄴 𑄇𑄎𑄘𑄨 𑄛𑄚𑄨 𑄛𑄬𑄣𑄁 𑄝𑄬𑄭 𑄡𑄠𑄴𑅁</p>

<p>𑄃𑄬 𑄘𑄋𑄧𑄢𑄴 𑄥𑄨𑄣𑄴𑄮 𑄛𑄮𑄢𑄴𑄝𑄮 𑄡𑄬 𑄘𑄬𑄊𑄬 𑄖𑄬 𑄃𑄟𑄳𑄦𑄧𑄇𑄴 𑄦𑄧𑄚𑄴𑅁 𑄃𑄬𑄘𑄴𑄪𑄢𑄴 𑄃𑄧𑄎𑄧𑄣𑄧𑄖𑄴 𑄟𑄮𑄚𑄮𑄢𑄴 𑄖𑄨𑄇𑄴 𑄖𑄨𑄉𑄨𑄚𑄨 𑄃𑄉𑄖𑄴 𑄇𑄧𑄚𑄴𑄚 𑄃𑄨𑄝𑄬
𑄝𑄚𑄬𑄠𑄬! 𑄞𑄝𑄨 𑄇𑄪𑄣𑄴 𑄚𑄧 𑄛𑄚𑄴𑅁 𑄟𑄬𑄖𑄴 𑄦𑄧𑄠𑄴, 𑄈𑄟𑄇𑄴𑄇𑄠𑄴 𑄘𑄬𑄝𑄧 𑄇𑄧𑄢𑄧𑄟𑄴𑅁 𑄛𑄮𑄢𑄮𑄢𑄴 𑄛𑄚𑄨𑄉𑄚𑄴 𑄟𑄬𑄚𑄴𑄟𑄬𑄚𑄴 𑄇𑄣𑅁 𑄌𑄮𑄇𑄨𑄖𑄳𑄠𑄢𑄴 𑄏𑄪𑄝𑄪𑄢𑄴
𑄉𑄌𑄴 𑄝𑄏𑄧𑄢𑄴 𑄍𑄝𑄠𑄴 𑄃𑄨𑄝𑄬𑄢𑄬 𑄃𑄢𑄧 𑄘𑄬𑄝𑄬𑄘 𑄉𑄏 𑄞𑄨𑄣𑄨 𑄟𑄬𑄖𑄴 𑄦𑄧𑄠𑄴𑅁 𑄃𑄪𑄣𑄬𑄴𑄈𑄴 𑄣𑄇𑄴, 𑄌𑄮𑄇𑄨𑄖𑄳𑄠 𑄃𑄧𑄎𑄧𑄣𑄴 𑄃𑄧𑄎𑄧𑄣𑄴 𑄝𑄬𑄦𑄣𑄴 𑄏𑄢𑄴
𑄎𑄧𑄋𑄧𑄣𑄴 𑄗𑄬𑄣𑄬-𑄃𑄮 𑄃𑄬 𑄛𑄮𑄢𑄴𑄝𑄮𑄖𑄴 𑄇𑄧𑄚𑄧 𑄛𑄘 𑄞𑄎𑄧𑄘𑄬 𑄘𑄬𑄊 𑄚𑄧 𑄡𑄠𑄴𑅁 𑄇𑄨𑄖𑄳𑄠𑄠𑄴? 𑄇𑄨𑄃𑄮𑄎𑄧𑄚𑄬 𑄇𑄰𑄱 𑄚𑄧 𑄛𑄢𑄧𑄚𑄴 𑄛𑄮𑄢𑄴𑄝𑄮 𑄇𑄬𑄏𑄚𑄴
𑄉𑄧𑄞𑄨𑄚𑄴? 𑄥𑄨𑄠𑄬𑄚𑄴 𑄟𑄬𑄖𑄴 𑄛𑄬𑄝𑄢𑄴 𑄚𑄧𑄠𑄴𑅁 𑄃𑄬𑄇𑄴𑄘𑄉𑄨𑄠𑄬 𑄞𑄨𑄣𑄬 𑄝𑄌𑄴 𑄎𑄧𑄢 𑄘𑄨 𑄘𑄨 𑄟𑄝𑄨𑄝𑄬𑄢𑄴 𑄌𑄬𑄭𑄠𑄮𑄚𑄴𑅁 𑄟𑄳𑄦𑄖𑄴𑄧𑄢𑄴 𑄟𑄝𑄨 𑄚𑄧 𑄛𑄢𑄧𑄚𑄴𑅁
𑄟𑄚𑄳𑄠 𑄇𑄧𑄚𑄴—𑄝𑄳𑄢𑄨𑄑𑄨𑄥𑄴 𑄥𑄧𑄢𑄴𑄇𑄢𑄧 𑄎𑄧𑄢𑄨𑄛𑄴 𑄝𑄨𑄞𑄉𑄧 𑄥𑄳𑄦𑄝𑄴𑄪𑄚𑄬 𑄞𑄨𑄣𑄬 𑄥𑄨𑄉𑄮𑄣𑄴 𑄜𑄬𑄣𑄬𑄭 𑄛𑄮𑄢𑄮𑄢𑄴 𑄖𑄧𑄣𑄉𑄚𑄴 𑄟𑄝𑄨𑄝𑄬𑄢𑄴 𑄌𑄬𑄭𑄠𑄮𑄚𑄴𑅁 𑄟𑄳𑄦𑄖𑄴𑄧𑄢𑄴
𑄃𑄪𑄘𑄮 𑄚𑄧 𑄛𑄚𑄴𑅁 𑄃𑄬 𑄇𑄧𑄙𑄉𑄚𑄴 𑄇𑄪𑄘𑄴𑄫𑄢𑄴 𑄥𑄧𑄖𑄳𑄠𑄧 𑄗𑄠𑄴, 𑄒𑄨𑄇𑄴 𑄇𑄧𑄝𑄢𑄴 𑄚𑄧𑄠𑄴𑅁 𑄥𑄧𑄖𑄳𑄠𑄧 𑄟𑄨𑄏𑄬 𑄡𑄬𑄭 𑄦𑄮𑄇𑄴, 𑄃𑄨𑄠𑄬𑄚𑄴 𑄒𑄨𑄇𑄴 𑄡𑄬, 𑄃𑄬
𑄛𑄮𑄢𑄴𑄝𑄮 𑄘𑄬𑄣𑄬 𑄡𑄬 𑄇𑄧𑄚𑄧 𑄎𑄧𑄚𑄬 𑄃𑄨𑄠𑄮𑄖𑄴 𑄘𑄬𑄝𑄬𑄘 𑄗𑄬𑄝𑄇𑄴 𑄞𑄨𑄣𑄨 𑄟𑄧𑄚𑄬 𑄉𑄧𑄢𑄧𑄚𑄴𑅁</p>

<p>𑄃𑄬𑄭 𑄛𑄮𑄢𑄴𑄝𑄮 𑄇𑄨𑄋𑄨𑄢𑄨 𑄥𑄨𑄢𑄨𑄖𑄴𑄨 𑄦𑄧𑄣𑄧 𑄃𑄬 𑄛𑄰𑄱𑄘𑄬𑄚𑄬 𑄇𑄠𑄴𑄇𑄪𑄢𑄬𑄢𑄴 𑄟𑄪𑄢𑄮𑄣𑄳𑄠 𑄎𑄘𑄧𑄢𑄴 𑄟𑄧𑄙𑄳𑄠𑄬 𑄚𑄚𑄚𑄴 𑄝𑄝𑄮𑄖𑄳𑄠 𑄛𑄧𑄌𑄴𑄍𑄧𑄚𑄴 𑄌𑄣𑄪 𑄃𑄊𑄬𑅁
𑄌𑄇𑄴𑄟𑄉𑄪𑄚𑄮𑄢𑄴 𑄟𑄧𑄙𑄳𑄠𑄬-𑄃𑄮 𑄃𑄬𑄝𑄝𑄮𑄖𑄳𑄠 𑄃𑄬𑄇𑄴𑄇𑄚𑄴 𑄛𑄧𑄌𑄴𑄍𑄧𑄚𑄴 𑄌𑄧𑄣𑄧𑄚𑄴𑄘𑄨 𑄃𑄊𑄬𑅁 𑄛𑄧𑄍𑄴𑄧𑄚𑄚𑄴 𑄦𑄧𑄣𑄧 𑄃𑄬 𑄝𑄝𑄮𑄖𑄳𑄠 :</p>

<p>𑄝𑄬𑄉𑄨𑄘𑄮 𑄛𑄪𑄢𑄮𑄚𑄨 𑄃𑄟𑄧𑄣𑄧𑄖𑄴 𑄃𑄬 𑄝𑄧𑄉 𑄟𑄮𑄚𑄴𑄮𑄢𑄴 𑄖𑄪𑄉𑄪𑄚𑄮𑄖𑄴 𑄥𑄧𑄁 𑄇𑄧𑄣𑄧𑄉𑄧𑄖𑄴 𑄌𑄇𑄴𑄟𑄉𑄪𑄚𑄮𑄢𑄴 𑄃𑄬𑄇𑄴𑄇𑄚𑄴 𑄘𑄋𑄧𑄢𑄴 𑄃𑄘𑄟𑄴 𑄃𑄬𑄣𑄧𑅁 𑄃𑄪𑄖𑄴𑄧𑄢𑄴
𑄘𑄧𑄊𑄨𑄚𑄴 𑄘𑄨𑄊𑄮𑄣𑄴 𑄍𑄧𑄇𑄪𑄢𑄨 𑄊𑄧𑄢𑄴𑄎𑄳𑄠 𑄃𑄘𑄟𑄴𑅁 𑄃𑄘𑄟𑄚𑄴 𑄃𑄬𑄣𑄧 𑄥𑄪𑄈𑄴 𑄥𑄚𑄴𑄘𑄨𑄠𑄬 𑄞𑄧𑄢𑄴𑄛𑄪𑄢𑄴𑅁 𑄃𑄧𑄞𑄝𑄴 𑄇𑄧𑄙𑄬 𑄚𑄬𑄭𑅁 𑄘𑄪𑄈𑄴 𑄇𑄟𑄴 𑄉𑄧𑄢𑄨𑄣𑄬
𑄃𑄧𑄖𑄣𑄨𑄠𑄬 𑄞𑄖𑄴 𑄛𑄬𑄘𑄇𑄴𑅁 𑄦𑄎𑄨 𑄢𑄧𑄋𑄬 𑄖𑄧𑄎𑄨𑄟𑄴 𑄥𑄪𑄚𑄴𑄏𑄪𑄉𑄬 𑄖𑄢𑄢𑄴 𑄎𑄨𑄁𑄇𑄚𑄨 𑄉𑄮𑄋𑄬𑄭 𑄡𑄬𑄘𑄧𑅁</p>

<p>𑄖𑄧𑄎𑄨𑄟𑄴 𑄥𑄪𑄊𑄬 𑄛𑄬𑄣𑄁 𑄝𑄬𑄭𑄠𑄬 𑄃𑄘𑄟𑄧𑄖𑄴 𑄝𑄬𑄣𑄳𑄠 𑄦𑄧𑄣𑄬 𑄉𑄝𑄪𑄌𑄳𑄠𑄉𑄪𑄚𑄬 𑄥𑄧𑄟𑄢𑄴 𑄝𑄧𑄘𑄨 𑄉𑄨𑄘𑄬 𑄢𑄬𑄋𑄬 𑄏𑄉𑄬 𑄏𑄇𑄴 𑄝𑄬𑄢𑄬𑄘𑄇𑄴𑅁 𑄟𑄳𑄦𑄖𑄴𑄧𑄢𑄴
𑄃𑄬𑄇𑄴𑄘𑄨𑄚𑄳𑄠 𑄃𑄘𑄟𑄧𑄢𑄴 𑄇𑄢𑄴𑄝𑄌𑄳𑄠 𑄝𑄬𑄇𑄴 𑄉𑄝𑄪𑄌𑄳𑄠 𑄥𑄧𑄉𑄧𑄣𑄴𑄧𑄉𑄧𑄢𑄬 𑄓𑄉𑄨𑄚𑄬𑄭 𑄇𑄧𑄣𑄧, 𑄥𑄪𑄚𑄮 𑄉𑄝𑄪𑄌𑄳𑄠 𑄣𑄧𑄇𑄴, 𑄖𑄧𑄟𑄢𑄴 𑄝𑄨𑄢𑄪𑄘𑄴𑄙𑄬
𑄃𑄘𑄟𑄳𑄠𑄉𑄪𑄚𑄮𑄢𑄴 𑄝𑄧𑄢𑄝𑄧𑄑𑄴 𑄃𑄊𑄬𑅁 𑄖𑄪𑄟𑄨 𑄞𑄨𑄣𑄬 𑄃𑄘𑄟𑄳𑄠𑄢𑄴 𑄉𑄨𑄢𑄨𑄖𑄴𑄗𑄨 𑄊𑄧𑄢𑄧𑄢𑄴 𑄟𑄦𑄳𑄣 𑄥𑄪𑄉𑄮𑄢𑄴 𑄌𑄪𑄢𑄴 𑄉𑄧𑄢𑄨 𑄇𑄝𑄨 𑄈𑄬𑄭 𑄘𑄮𑄉𑄰𑄱𑅁 𑄥𑄬𑄏𑄚𑄴
𑄇𑄟𑄴 𑄚𑄧 𑄉𑄧𑄌𑄳𑄠𑄧 𑄥𑄳𑄠𑅁 𑄃𑄢𑄧 𑄇𑄧𑄚𑄧 𑄘𑄨𑄚𑄴 𑄖𑄧𑄟 𑄝𑄨𑄢𑄪𑄘𑄴𑄙𑄬 𑄃𑄬𑄝𑄝𑄧𑄖𑄳𑄠 𑄝𑄧𑄢𑄝𑄧𑄑𑄴 𑄥𑄪𑄚𑄨𑄣𑄬 𑄉𑄧𑄟𑄴 𑄚𑄧 𑄦𑄧𑄝𑄧𑅁 𑄇𑄢𑄴𑄝𑄌𑄳𑄠𑄢𑄴 𑄇𑄧𑄙𑄚𑄨
𑄥𑄪𑄚𑄨𑄚𑄬𑄭 𑄉𑄝𑄪𑄌𑄬𑄴𑄉𑄪𑄚𑄬 𑄖𑄧𑄝𑄴𑄞𑄧 𑄦𑄧𑄣𑄇𑄴𑅁 𑄖𑄢 𑄥𑄧𑄁𑄉𑄧𑄢𑄨 𑄇𑄧𑄣𑄇, 𑄇𑄢𑄴𑄝𑄌𑄳𑄠 𑄚𑄚𑄪, 𑄇𑄢𑄧𑄢𑄴 𑄟𑄦𑄳𑄣 𑄥𑄪𑄉𑄮𑄢𑄴 𑄃𑄟𑄨 𑄈𑄬𑄭 𑄚𑄧 𑄘𑄨𑅁
𑄃𑄨𑄠𑄬𑄚𑄴 𑄝𑄨𑄚𑄟 𑄝𑄧𑄚𑄴𑄚𑄟𑄴𑅁 𑄃𑄟𑄨 𑄖𑄧𑄢𑄬 𑄇𑄧𑄙 𑄘𑄨𑄢𑄴, 𑄇𑄧𑄚𑄴𑄚 𑄃𑄬 𑄃𑄌𑄴𑄍𑄪𑄢𑄚𑄨 𑄉𑄧𑄢𑄧𑄚𑄴 𑄃𑄟𑄨 𑄚𑄳𑄦𑄨𑄉𑄨𑄣𑄬𑄝𑄧𑄁𑅁 𑄇𑄢𑄴𑄝𑄌𑄳𑄠 𑄟𑄳𑄦𑄖𑄴𑄧𑄢𑄴
𑄉𑄝𑄪𑄌𑄳𑄠𑄉𑄪𑄚𑄮𑄢𑄴 𑄇𑄧𑄙𑄚𑄨 𑄇𑄚𑄧𑄖𑄴 𑄚𑄧 𑄞𑄮𑄢𑄬𑄣𑄧𑅁</p>

<p>𑄥𑄬𑄘𑄨𑄚𑄳𑄠𑄭 𑄃𑄘𑄟𑄧𑄢𑄴 𑄝𑄬𑄇𑄴 𑄉𑄝𑄪𑄌𑄳𑄠𑄉𑄪𑄚𑄬 𑄃𑄬 𑄛𑄰𑄱𑄘𑄬𑄚𑄬 𑄖𑄬𑄟𑄴𑄟𑄁 𑄉𑄧𑄢𑄨𑄣𑄇𑄴𑅁 𑄖𑄢 𑄒𑄨𑄇𑄴 𑄉𑄧𑄢𑄨𑄣𑄇𑄴 𑄖𑄢 𑄝𑄬𑄚𑄳𑄠 𑄝𑄨𑄣𑄳𑄠 𑄃𑄘𑄟𑄧𑄖𑄴
𑄞𑄧 𑄞𑄧 𑄉𑄧𑄢𑄨 𑄌𑄪𑄉𑄨 𑄘𑄨𑄝𑄇𑄴𑅁 𑄇𑄧𑄚𑄴𑄚 𑄃𑄬 𑄃𑄧𑄞𑄧𑄚𑄴𑄘𑄧 𑄇𑄟𑄚𑄴 𑄉𑄧𑄢𑄬 𑄖𑄢 𑄖𑄮𑄉𑄬𑄭 𑄚𑄨𑄊𑄬𑄣𑄬𑄝𑄇𑄴 𑄈𑄟𑄇𑄴𑄇𑄠𑄴𑅁 𑄡𑄬𑄟𑄬𑄚𑄴 𑄇𑄧𑄙 𑄥𑄬𑄟𑄬𑄚𑄴
𑄇𑄟𑄴𑅁 𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨 𑄖𑄢 𑄃𑄘𑄟𑄧𑄖𑄴 𑄌𑄮𑄊𑄬 𑄌𑄮𑄈𑄴 𑄉𑄧𑄢𑄨 𑄢𑄧𑄣𑄇𑄴𑅁</p>

<p>𑄃𑄬𑄇𑄴𑄘𑄨𑄚𑄴 𑄘𑄨𑄝𑄪𑄌𑄳𑄠 𑄟𑄙𑄚𑄴 𑄌𑄪𑄉𑄨 𑄘𑄳𑄠 𑄉𑄝𑄪𑄌𑄳𑄠𑄉𑄪𑄚𑄬 𑄘𑄬𑄣𑄇𑄴 𑄃𑄬𑄇𑄴𑄇𑄚𑄴 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄣𑄇𑄴 𑄊𑄧𑄘𑄧𑄚𑅁 𑄃𑄬𑄇𑄴𑄮 𑄘𑄨𑄋𑄨𑄢 𑄛𑄢
𑄘𑄋𑄧𑄢𑄴 𑄃𑄎𑄧𑄝𑄧 𑄥𑄛𑄴 𑄃𑄬𑄇𑄴 𑄉𑄨𑄢𑄨𑄖𑄴𑄮 𑄊𑄧𑄢𑄧𑄢𑄴 𑄛𑄌𑄴𑄟𑄳𑄦𑄪𑄒𑄳𑄠 𑄟𑄦𑄳𑄣 𑄥𑄪𑄉𑄮𑄢𑄴 𑄈𑄛𑄴 𑄘𑄨 𑄙𑄧𑄢𑄨𑄚𑄬𑄭 𑄉𑄨𑄣𑄨 𑄈𑄬𑄣𑄧𑅁 𑄉𑄨𑄣𑄨 𑄟𑄧𑄖𑄴𑄧𑄚𑄴 𑄉𑄧𑄁 𑄘𑄨
𑄏𑄢𑄴 𑄟𑄪𑄈𑄳𑄠 𑄉𑄬𑄣𑄧𑄉𑄰𑄱𑅁 𑄖𑄢 𑄒𑄨𑄇𑄴 𑄉𑄧𑄢𑄨𑄣𑄇𑄴 𑄥𑄛𑄴𑄮𑄢𑄬 𑄈𑄟𑄇𑄴𑄇𑄠𑄴 𑄟𑄢 𑄛𑄧𑄢𑄨𑄝𑄮𑅁 𑄟𑄳𑄦𑄖𑄴𑄧𑄢𑄴 𑄟𑄢𑄨𑄝𑄇𑄴 𑄇𑄨𑄋𑄨𑄢𑄨? 𑄃𑄬𑄖𑄴𑄪𑄟𑄮 𑄥𑄛𑄴!
𑄘𑄬𑄣𑄬 𑄛𑄧𑄢𑄚𑄴 𑄉𑄨𑄢𑄴𑄉𑄨𑄢𑄬𑄭 𑄓𑄧𑄢𑄬𑅁 𑄇𑄪𑄢𑄬 𑄡𑄬𑄭 𑄇𑄝𑄨𑄝𑄬𑄢𑄴𑄃𑄮 𑄚𑄧𑄠𑄴𑅁 𑄘𑄫𑄢𑄮𑄖𑄴𑄪𑄚𑄴 𑄎𑄖𑄬𑄴𑄣𑄬-𑄃𑄮 𑄃𑄬𑄖𑄴𑄪𑄟𑄮 𑄘𑄋𑄧𑄢𑄴 𑄥𑄛𑄴 𑄇𑄨𑄌𑄴𑄪 𑄉𑄧𑄢𑄨𑄝𑄢𑄴 𑄚𑄧𑄠𑄴𑅁
𑄥𑄨𑄠𑄬𑄚𑄬 𑄖𑄢 𑄥𑄧𑄣𑄴𑄣 𑄉𑄧𑄢𑄨𑄣𑄇𑄴 𑄣𑄪𑄦𑄮𑄢𑄴 𑄃𑄬𑄇𑄴𑄮 𑄘𑄋𑄧𑄢𑄴 𑄝𑄧𑄢𑄴𑄥𑄨 𑄖𑄢 𑄝𑄚𑄬𑄝𑄇𑄴𑅁 𑄥𑄨𑄝𑄬 𑄖𑄢 𑄃𑄬𑄇𑄴𑄮 𑄟𑄦𑄳𑄣 𑄥𑄪𑄉𑄮𑄢𑄧𑄢𑄴 𑄛𑄬𑄘𑄧𑄖𑄴 𑄃𑄬𑄟𑄬𑄚𑄴
𑄉𑄧𑄢𑄨 𑄝𑄚𑄨 𑄘𑄨𑄣𑄬𑄇𑄴 𑄡𑄬𑄚𑄴 𑄥𑄪𑄉𑄮𑄢𑄴𑄝𑄮 𑄉𑄨𑄣𑄨𑄣𑄬 𑄝𑄧𑄢𑄴𑄥𑄨𑄝𑄮-𑄃𑄮 𑄉𑄨𑄣 𑄡𑄠𑄴𑅁 𑄝𑄬𑄇𑄴 𑄎𑄪𑄇𑄴𑄮𑄣𑄴 𑄦𑄧𑄣𑄬 𑄝𑄧𑄢𑄴𑄥𑄨 𑄝𑄚𑄳𑄠 𑄥𑄪𑄉𑄮𑄢𑄴𑄝𑄮 𑄥𑄛𑄴𑄮𑄢𑄴
𑄛𑄧𑄗𑄴𑄖𑄚𑄧𑄖𑄴 𑄗𑄰𑄱 𑄘𑄨𑄣𑄇𑄴𑄇𑄰𑄱𑅁</p>

<p>𑄘𑄨𑄝𑄪𑄌𑄳𑄠 𑄟𑄙𑄚𑄴 𑄇𑄧𑄢𑄇𑄧𑄢𑄨 𑄥𑄧𑄟𑄧𑄠𑄴 𑄙𑄧𑄢𑄨 𑄃𑄨𑄚𑄴𑄎𑄬𑄛𑄴 𑄉𑄧𑄢𑄨 𑄈𑄛𑄴𑄘𑄨 𑄗𑄇𑄬𑄴 𑄗𑄇𑄬𑄴 𑄖𑄢 𑄘𑄬𑄣𑄇𑄴 𑄥𑄛𑄴𑄮 𑄖 𑄛𑄧𑄗𑄴𑄖𑄚𑄴 𑄝𑄬𑄭 𑄣𑄬𑄢
𑄣𑄢𑄳𑄦𑄬 𑄉𑄧𑄢𑄨 𑄃𑄬𑄏𑄬𑄢𑄴𑅁 𑄖𑄢 𑄇𑄧𑄚𑄧 𑄢𑄧𑄥𑄧 𑄚𑄬𑄭 𑄉𑄧𑄢𑄨 𑄃𑄣𑄳𑄠𑄢𑄧𑄖𑄴𑄪𑄚𑄴/ 𑄃𑄚𑄴𑄘𑄧𑄣𑄧𑄖𑄴𑄪𑄚𑄴 𑄃𑄬𑄇𑄴𑄢𑄨𑄚𑄨 𑄌𑄬𑄭 𑄢𑄧𑄣𑄇𑄴𑅁 𑄥𑄛𑄴𑄮 𑄟𑄬𑄎𑄧𑄇𑄴 𑄇𑄬𑄎𑄧𑄇𑄴
𑄉𑄧𑄢𑄨 𑄃𑄬𑄖𑄬𑄴 𑄃𑄬𑄖𑄬𑄴 𑄃𑄬𑄇𑄴𑄥𑄧𑄟𑄧𑄠𑄴 𑄥𑄪𑄉𑄮𑄢𑄴𑄝𑄮 𑄘𑄬𑄣𑄧𑄉𑄨𑅁 𑄖𑄬 𑄥𑄪𑄉𑄮𑄢𑄴𑄝𑄮𑄢𑄬 𑄇𑄟𑄬𑄢𑄬𑄭 𑄙𑄧𑄢𑄨𑄣𑄮𑄉𑄨𑅁 𑄃 𑄖 𑄣𑄟𑄴𑄝 𑄇𑄬𑄠𑄬𑄚𑄴𑄘𑄰𑄱 𑄡𑄬𑄖𑄴𑄧𑄟𑄚𑄴 𑄛𑄢𑄬
𑄥𑄪𑄉𑄮𑄢𑄴𑄝𑄮𑄢𑄬 𑄛𑄬𑄎𑄬𑄭 𑄙𑄧𑄢𑄨 𑄌𑄨𑄝 𑄙𑄧𑄢𑄨𑄣𑄮𑅁 𑄌𑄨𑄝𑄚𑄧𑄖𑄴 𑄇𑄬𑄀 𑄇𑄬𑄀 𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄥𑄪𑄉𑄮𑄢𑄴𑄝𑄮 𑄌𑄬𑄭 𑄗𑄇𑄬𑄴 𑄗𑄇𑄬𑄴 𑄃𑄧𑄣𑄧𑄢𑄴 𑄦𑄧𑄣𑄧𑅁 𑄎𑄬𑄢𑄬𑄘𑄨 𑄥𑄛𑄴𑄮
𑄉𑄧𑄖𑄴𑄖𑄣𑄴 𑄝𑄘𑄬 𑄥𑄪𑄉𑄮𑄢𑄴𑄝𑄮𑄢𑄬 𑄉𑄨𑄣𑄨 𑄈𑄬𑄣𑄧𑅁 𑄥𑄛𑄴𑄮 𑄥𑄪𑄉𑄮𑄢𑄴𑄝𑄮 𑄉𑄨𑄣𑄨 𑄟𑄧𑄖𑄴𑄧𑄚𑄴 𑄇𑄬𑄢𑄬𑄖𑄴𑄮 𑄙𑄧𑄢𑄨 𑄑𑄚 𑄙𑄧𑄢𑄨𑄣𑄇𑄴 𑄉𑄝𑄪𑄌𑄳𑄠𑄉𑄪𑄚𑄬𑅁</p>

<p>𑄝𑄧𑄢𑄴𑄥𑄨𑄖𑄴 𑄑𑄚𑄴 𑄛𑄧𑄢𑄨𑄚𑄬𑄭 𑄥𑄛𑄴𑄮 𑄙𑄬𑄭 𑄡 𑄙𑄧𑄢𑄨𑄣𑄮𑅁 𑄉𑄝𑄪𑄌𑄳𑄠𑄉𑄪𑄚𑄬 𑄇𑄬𑄢𑄬𑄖𑄴𑄮 𑄑𑄚𑄨 𑄙𑄧𑄢𑄨𑄣𑄇𑄴𑅁 𑄟𑄳𑄦𑄖𑄴𑄧𑄢𑄴 𑄥𑄛𑄴𑄮𑄢𑄬 𑄃𑄑𑄴𑄇𑄬𑄝𑄢𑄴 𑄚𑄧𑄠𑄴𑅁
𑄥𑄛𑄴𑄮𑄠𑄴 𑄉𑄝𑄪𑄌𑄳𑄠𑄉𑄪𑄚𑄮𑄢𑄬 𑄑𑄚𑄨 𑄥𑄬𑄎𑄬𑄢𑄬𑄭 𑄚𑄬𑄎 𑄙𑄧𑄢𑄨𑄣𑄮𑅁 𑄉𑄝𑄪𑄌𑄳𑄠𑄉𑄪𑄚𑄬 𑄌𑄚𑄴𑄘𑄬 𑄃𑄨𑄋𑄨𑄢𑄨 𑄘𑄧 𑄦𑄧𑄘𑄧 𑄚𑄧𑄠𑄴𑅁 𑄥𑄬𑄝𑄬𑄘𑄬𑄚𑄴 𑄖𑄢 𑄖𑄧𑄢𑄖𑄋𑄧𑄢𑄨
𑄇𑄬𑄢𑄬𑄖𑄴𑄮 𑄟𑄙𑄉𑄚𑄴 𑄃𑄬𑄇𑄴𑄮 𑄘𑄋𑄧𑄢𑄴 𑄉𑄏𑄧𑄖𑄴 𑄉𑄮𑄢𑄖𑄴 𑄝𑄬𑄢𑄬𑄭 𑄘𑄨𑄣𑄇𑄴𑅁 𑄥𑄬𑄇𑄬𑄴𑄚𑄬 𑄟𑄳𑄦𑄖𑄴𑄧𑄢𑄴 𑄥𑄛𑄴𑄮 𑄖𑄢𑄴 𑄥𑄨𑄣𑄴𑄮 𑄦𑄖𑄴𑄖𑄚𑄧𑄖𑄴 𑄞𑄣𑄧𑄘𑄴𑄪𑄢𑄴
𑄥𑄮𑄟𑄳𑄠𑄉𑄰𑄱𑅁 𑄇𑄬𑄢𑄬𑄖𑄴𑄮𑄖𑄴 𑄑𑄚𑄴 𑄛𑄧𑄢𑄨𑄚𑄬𑄭 𑄥𑄛𑄴𑄮 𑄖𑄨𑄁𑄖𑄨𑄋𑄳𑄠 𑄦𑄧𑄣𑄧𑅁 𑄞𑄨𑄘𑄨𑄢𑄬 𑄃𑄢𑄴 𑄖𑄬 𑄥𑄮𑄟𑄬𑄭 𑄚𑄧 𑄛𑄢𑄬𑄉𑄰𑄱𑅁 𑄃𑄬𑄝𑄢𑄧𑄖𑄴 𑄉𑄝𑄪𑄌𑄳𑄠𑄉𑄪𑄚𑄬 𑄥𑄧𑄁𑄉𑄧𑄢𑄨
𑄇𑄬𑄢𑄬𑄖𑄴𑄮𑄖𑄴 𑄙𑄧𑄢𑄨 𑄝𑄧𑄣𑄴 𑄈𑄨𑄎𑄨 𑄃𑄬𑄇𑄴𑄥𑄧𑄣 𑄑𑄚 𑄙𑄧𑄢𑄨𑄣𑄇𑄴𑅁 𑄝𑄢𑄴 𑄝𑄢𑄴 𑄑𑄚𑄨𑄚𑄬-𑄃𑄮 𑄖𑄢 𑄥𑄛𑄴𑄮𑄢𑄬 𑄣𑄢𑄬𑄭 𑄚𑄧 𑄛𑄢𑄨𑄣𑄇𑄴𑅁 𑄉𑄝𑄪𑄌𑄳𑄠𑄉𑄪𑄚𑄬
𑄞𑄝𑄨𑄣𑄇𑄴, 𑄝𑄬𑄌𑄴 𑄑𑄚𑄨𑄣𑄬 𑄇𑄬𑄢𑄬𑄖𑄴𑄮 𑄍𑄨𑄚𑄨 𑄡𑄬𑄭 𑄛𑄢𑄬𑅁 𑄎𑄬𑄢𑄬𑄘𑄨 𑄖𑄢 𑄑𑄚𑄚 𑄦𑄬𑄝𑄘𑄨 𑄃𑄘𑄟𑄳𑄠𑄉𑄪𑄚𑄮𑄢𑄬 𑄈𑄧𑄝𑄧𑄢𑄴 𑄘𑄨𑄣𑄇𑄴𑅁 𑄖𑄉𑄧𑄣𑄴,
𑄈𑄪𑄢𑄮𑄣𑄴, 𑄎𑄙𑄨 𑄚𑄨𑄚𑄬𑄭 𑄃𑄘𑄟𑄳𑄠𑄉𑄪𑄚𑄬 𑄣𑄪𑄋𑄨𑄣𑄇𑄴𑄨𑅁 𑄣𑄪𑄋𑄨𑄚𑄬𑄭 𑄌𑄚𑄴𑄘𑄨𑄘𑄬 𑄃𑄟𑄳𑄦𑄧𑄇𑄴 𑄦𑄧𑄝𑄢𑄴 𑄊𑄧𑄘𑄧𑄚𑅁 𑄖𑄢-𑄃𑄮 𑄇𑄬𑄢𑄬𑄖𑄴𑄮 𑄙𑄧𑄢𑄨 𑄛𑄣 𑄜𑄨𑄢𑄬𑄭
𑄜𑄨𑄢𑄬𑄭 𑄑𑄚 𑄙𑄧𑄢𑄨𑄣𑄇𑄴𑅁 𑄟𑄳𑄦𑄖𑄴𑄧𑄢𑄴 𑄥𑄛𑄴𑄮𑄢𑄴 𑄇𑄧𑄚𑄧 𑄣𑄧𑄢𑄴𑄌𑄧𑄢𑄴 𑄚𑄬𑄭𑅁 𑄎𑄬𑄢𑄬𑄘𑄨 𑄖𑄢 𑄝𑄬𑄊𑄬 𑄖𑄬𑄟𑄴𑄟𑄁 𑄉𑄧𑄢𑄨 𑄒𑄨𑄇𑄴 𑄉𑄧𑄢𑄨𑄣𑄇𑄴 𑄥𑄛𑄴𑄮𑄢𑄴 𑄣𑄬𑄎𑄧
𑄇𑄧𑄖𑄴𑄖𑄉𑄚𑄧𑄢𑄴 𑄡𑄬𑄖𑄴𑄧𑄟𑄚𑄴 𑄉𑄖𑄴𑄮𑄢𑄴 𑄝𑄢𑄬 𑄃𑄊𑄬, 𑄥𑄨𑄠𑄚𑄴 𑄇𑄝𑄨 𑄚𑄬𑄎𑄬𑄭𑅁 𑄥𑄬𑄝𑄬𑄘𑄬𑄚𑄴 𑄖𑄢 𑄉𑄖𑄴𑄮𑄢𑄴 𑄇𑄪𑄢𑄬 𑄡𑄬𑄭 𑄖𑄉𑄧𑄣𑄴 𑄃 𑄈𑄪𑄢𑄮𑄣𑄴𑄣𑄰𑄱
𑄇𑄝𑄨𑄣𑄇𑄴𑄇𑄰𑄱𑅁 𑄥𑄛𑄴𑄮𑄢𑄴 𑄚𑄳𑄠𑄳𑄦𑄠𑄴𑄝𑄮 𑄃𑄪𑄉𑄪𑄢𑄬 𑄛𑄬𑄑𑄴𑄮 𑄝𑄟𑄧𑄢𑄴 𑄃𑄬𑄇𑄴 𑄟𑄪𑄙𑄪𑄁 𑄥𑄧𑄁 𑄇𑄝 𑄛𑄧𑄢𑄨𑄣𑄮𑅁 𑄖𑄢 𑄥𑄬 𑄇𑄧𑄖𑄴𑄖𑄉𑄚𑄴 𑄥𑄬𑄎𑄬𑄢𑄬𑄭 𑄃𑄚𑄨𑄣𑄇𑄴𑅁
𑄃 𑄇𑄧𑄖𑄴𑄖 𑄇𑄧𑄖𑄴𑄖 𑄉𑄧𑄢𑄨 𑄥𑄨𑄠𑄚𑄴 𑄇𑄝𑄨 𑄇𑄪𑄘𑄨 𑄉𑄮𑄘 𑄃𑄘𑄟𑄳𑄠𑄉𑄪𑄚𑄬 𑄞𑄇𑄴𑄎𑄪𑄇𑄴 𑄉𑄧𑄢𑄨 𑄃𑄚𑄨𑄣𑄇𑄴𑅁</p>

<p>𑄃𑄬𑄭 𑄍𑄧𑄇𑄪𑄢𑄨 𑄊𑄧𑄌𑄳𑄠 𑄃𑄘𑄟𑄧𑄖𑄴 𑄃𑄬𑄇𑄴𑄮 𑄞𑄢𑄨 𑄙𑄢𑄴𑄟𑄨𑄇𑄴 𑄉𑄨𑄢𑄨 𑄃𑄬𑄣𑄧𑅁 𑄝𑄪𑄌𑄳𑄠 𑄝𑄪𑄢𑄨 𑄝𑄚 𑄘𑄨𑄎𑄧𑄚𑄴𑅁 𑄖𑄢 𑄥𑄛𑄴𑄮 𑄦𑄬𑄢 𑄚𑄧 𑄈𑄚𑄴𑅁
𑄥𑄨𑄠𑄬𑄚𑄬 𑄖𑄢 𑄃𑄘𑄟𑄳𑄠 𑄊𑄧𑄢𑄧 𑄞𑄇𑄴 𑄚𑄧 𑄣𑄧𑄚𑄴𑅁 𑄥𑄬𑄘𑄨𑄚𑄳𑄠 𑄢𑄬𑄘𑄮𑄖𑄴 𑄃𑄬 𑄘𑄨 𑄝𑄪𑄌𑄳𑄠 𑄝𑄪𑄢𑄨 𑄘𑄳𑄠𑄧𑄎𑄧𑄚𑄴 𑄥𑄧𑄁𑄉𑄧𑄢𑄨 𑄃𑄬𑄇𑄴 𑄝𑄝𑄧𑄖𑄳𑄠 𑄥𑄧𑄝𑄧𑄚𑄴
𑄘𑄬𑄣𑄇𑄴𑅁 𑄥𑄧𑄝𑄧𑄚𑄧𑄖𑄴 𑄃𑄬𑄇𑄴𑄮 𑄝𑄪𑄢𑄮 𑄟𑄨𑄣𑄬𑄭 𑄖𑄢𑄢𑄬 𑄇𑄧𑄖𑄬𑄴—𑄥𑄪𑄚𑄮 𑄙𑄢𑄴𑄟𑄨𑄇𑄴 𑄝𑄪𑄌𑄳𑄠 𑄝𑄪𑄢𑄨, 𑄥𑄪𑄚𑄮𑅁 𑄟𑄧𑄚𑄴𑄘𑄨 𑄟𑄧 𑄇𑄧𑄙𑄚𑄨 𑄥𑄪𑄚𑄮𑅁 𑄃𑄬
𑄃𑄘𑄟𑄳𑄠𑄉𑄪𑄚𑄬 𑄟𑄧𑄢𑄴 𑄃𑄬𑄇𑄴𑄮 𑄉𑄧𑄢𑄨 𑄚𑄮𑄚𑄬𑄠𑄬 𑄛𑄮𑄝𑄮𑄢𑄴 𑄇𑄬𑄠𑄬 𑄇𑄧𑄖𑄴𑄖 𑄇𑄝𑄨 𑄈𑄬𑄭𑄠𑄮𑄚𑄴𑅁 𑄛𑄪𑄃𑄮𑄝𑄮 𑄟𑄧𑄢𑄴 𑄃𑄢𑄴 𑄝𑄎𑄨𑄘𑄮 𑄚𑄧𑄠𑄴𑅁 𑄖𑄬 𑄟𑄧𑄢𑄨 𑄡𑄬𑄝𑄧𑅁
𑄖𑄢𑄬 𑄃𑄘𑄟𑄳𑄠𑄉𑄪𑄚𑄬 𑄟𑄢𑄨 𑄘𑄨𑄣𑄇𑄴𑅁 𑄟𑄭𑄪 𑄖𑄢𑄢𑄬 𑄃𑄢𑄴 𑄎𑄬𑄘 𑄢𑄊𑄬𑄘𑄪𑄁 𑄚𑄧𑄠𑄴𑅁 𑄖𑄢𑄢𑄬 𑄝𑄦𑄳𑄣 𑄖𑄪𑄣𑄨 𑄘𑄨𑄟𑄴𑅁 𑄖𑄢 𑄇𑄬𑄣𑄳𑄠 𑄘𑄨𑄚𑄮𑄢𑄴
𑄞𑄨𑄘𑄨𑄢𑄬 𑄟𑄧𑄢𑄨 𑄡𑄬𑄝𑄇𑄴𑅁 𑄖𑄪𑄟𑄨 𑄙𑄢𑄴𑄟𑄨𑄇𑄴 𑄟𑄚𑄪𑄌𑄴𑅁 𑄟𑄧 𑄛𑄮𑄢𑄴 𑄦𑄬𑄢 𑄖𑄪𑄟𑄨 𑄚𑄧-𑄃𑄮 𑄈𑄧𑅁 𑄥𑄨𑄠𑄚𑄬 𑄖𑄪𑄟𑄨 𑄝𑄎𑄨𑄝𑅁 𑄟𑄳𑄦𑄖𑄴𑄧𑄢𑄴 𑄃𑄬𑄇𑄴𑄇𑄚𑄴
𑄇𑄧𑄙 𑄥𑄪𑄚𑄮𑅁 𑄖𑄪𑄟𑄨 𑄇𑄬𑄣𑄳𑄠 𑄘𑄨𑄚𑄴 𑄗𑄉𑄧𑄖𑄬𑄴 𑄃𑄬 𑄃𑄘𑄟𑄚𑄴 𑄍𑄢𑄨 𑄡𑄬𑄝𑄉𑄰𑄱𑅁 𑄇𑄬𑄣𑄳𑄠 𑄥𑄎𑄧𑄚𑄳𑄠𑄢𑄴 𑄟𑄧𑄙𑄳𑄠𑄬 𑄃𑄬 𑄃𑄘𑄟𑄚𑄧𑄖𑄴 𑄃𑄬𑄇𑄴𑄇𑄚𑄴
𑄃𑄉𑄖𑄳𑄠 𑄊𑄧𑄘𑄧𑄚 𑄦𑄧𑄝𑄧𑅁 𑄥𑄬𑄭 𑄊𑄧𑄘𑄧𑄚𑄖𑄴 𑄃𑄘𑄟𑄳𑄠𑄉𑄪𑄚𑄴 𑄝𑄬𑄊𑄬 𑄟𑄧𑄢𑄨𑄝𑄇𑄴𑅁</p>

<p>𑄝𑄪𑄌𑄳𑄠 𑄝𑄪𑄢𑄨 𑄝𑄬𑄚𑄳𑄠 𑄛𑄮𑄖𑄳𑄠 𑄊𑄪𑄟𑄮𑄖𑄴𑄪𑄚𑄴 𑄎𑄉𑄨 𑄘𑄳𑄠𑄧𑄎𑄧𑄚𑄬 𑄥𑄧𑄝𑄧𑄚𑄴 𑄞𑄋𑄨𑄣𑄇𑄴𑅁 𑄃𑄬𑄉𑄰𑄱 𑄝𑄝𑄮𑄖𑄳𑄠 𑄥𑄧𑄝𑄧𑄚𑄴 𑄘𑄳𑄠𑄧𑄎𑄧𑄚𑄧𑄢𑄴𑅁 𑄖𑄢
𑄎𑄧𑄘𑄬𑄛𑄧𑄘𑄬 𑄃𑄟𑄳𑄦𑄧𑄇𑄴 𑄦𑄧𑄣𑄇𑄴 𑄃 𑄓𑄧𑄢𑄬𑄭 𑄃𑄪𑄘𑄨𑄣𑄇𑄴𑅁 𑄖𑄢 𑄥𑄧𑄝𑄧𑄚𑄧𑄢𑄴 𑄇𑄧𑄙𑄚𑄨 𑄃𑄘𑄟𑄳𑄠𑄉𑄪𑄚𑄮𑄢𑄴 𑄊𑄧𑄢𑄬 𑄊𑄧𑄢𑄬 𑄡𑄬𑄭 𑄇𑄧𑄣𑄇𑄴𑄇𑄰𑄱𑅁 𑄟𑄳𑄦𑄖𑄴𑄧𑄢𑄴
𑄇𑄨𑄃𑄮𑄎𑄧𑄚𑄬 𑄖𑄢𑄢𑄴 𑄇𑄧𑄙𑄚𑄨 𑄝𑄨𑄌𑄴𑄍𑄬𑄌𑄴 𑄚𑄧 𑄉𑄧𑄢𑄨𑄣𑄇𑄴𑅁 𑄃𑄪𑄣𑄴𑄮𑄜𑄨𑄢𑄨 𑄖𑄢𑄢𑄬 𑄦𑄎𑄨𑄣𑄇𑄴𑅁 𑄇𑄣𑄴 𑄊𑄮𑄚𑄬𑄭 𑄃𑄬𑄣𑄬 𑄟𑄚𑄳𑄠𑄧𑄢𑄴 𑄡𑄨𑄠𑄚𑄴 𑄦𑄧𑄠𑄴,
𑄥𑄨𑄠𑄚𑄴 𑄃𑄭𑅁 𑄃𑄘𑄟𑄳𑄠𑄉𑄪𑄚𑄬 𑄇𑄨𑄃𑄮𑄎𑄧𑄚𑄬 𑄖𑄢𑄢𑄴 𑄇𑄧𑄙𑄚𑄨 𑄛𑄖𑄴𑄖 𑄚𑄧 𑄘𑄨𑄣𑄬-𑄃𑄮 𑄖𑄢 𑄟𑄳𑄦𑄖𑄴𑄧𑄢𑄴 𑄥𑄧𑄝𑄧𑄚𑄧 𑄇𑄧𑄙𑄚𑄨 𑄃𑄬𑄉𑄬𑄟𑄴 𑄉𑄧𑄢𑄨 𑄝𑄨𑄌𑄴𑄍𑄬𑄌𑄴
𑄉𑄧𑄢𑄨𑄣𑄇𑄴𑅁 𑄥𑄨𑄠𑄬𑄚𑄬 𑄘𑄨 𑄝𑄪𑄌𑄳𑄠 𑄝𑄪𑄢𑄨 𑄝𑄬𑄣𑄴 𑄗𑄉𑄧𑄖𑄬𑄴 𑄥𑄬𑄭 𑄃𑄘𑄟𑄚𑄴 𑄍𑄢𑄨𑄚𑄬𑄭 𑄘𑄫𑄢𑄮𑄖𑄴 𑄙𑄬𑄭 𑄉𑄬𑄣𑄇𑄴𑄇𑄰𑄱𑅁 𑄟𑄳𑄦𑄖𑄴𑄧𑄢𑄴 𑄃𑄨𑄚𑄴𑄘𑄨 𑄝𑄬𑄣𑄴 𑄓𑄪𑄝𑄨𑄚𑄬𑄭
𑄡𑄬𑄭 𑄃𑄘𑄟𑄚𑄧𑄖𑄴 𑄥𑄏𑄴 𑄉𑄧𑄋𑄬𑄭 𑄃𑄬𑄣𑄧, 𑄥𑄬𑄝𑄬𑄘𑄬𑄚𑄴 𑄊𑄧𑄘𑄨𑄣𑄮 𑄥𑄬𑄭 𑄃𑄉𑄖𑄳𑄠 𑄊𑄧𑄘𑄧𑄚𑄚𑄴𑅁 𑄃𑄝𑄙 𑄉𑄧𑄢𑄨 𑄃𑄘𑄟𑄧𑄖𑄴 𑄝𑄨𑄢𑄬𑄖𑄴 𑄃𑄬𑄇𑄴𑄮 𑄥𑄧𑄝𑄴𑄘𑄧
𑄦𑄧𑄣𑄧𑅁 𑄃𑄢𑄴 𑄥𑄧𑄝𑄴𑄘𑄧𑄢𑄴 𑄥𑄧𑄟𑄢𑄬 𑄘𑄨𑄢𑄴𑄟𑄨𑄌𑄴 𑄗𑄢𑄬𑄭 𑄚𑄧 𑄛𑄌𑄳𑄠 𑄉𑄧𑄢𑄨 𑄉𑄮𑄘 𑄃𑄘𑄟𑄚𑄴 𑄟𑄘𑄨𑄖𑄴𑄧𑄣𑄬 𑄦𑄧𑄏𑄧𑄢𑄨 𑄛𑄧𑄣𑄧𑄉𑄰𑄱𑅁 𑄉𑄧𑄖𑄴𑄖𑄣𑄴 𑄃𑄘𑄟𑄚𑄴
𑄦𑄧𑄣𑄧 𑄝𑄨𑄢𑄬𑄖𑄴 𑄃𑄬𑄇𑄴𑄮 𑄛𑄮𑄢𑄴𑅁 𑄊𑄧𑄢𑄴, 𑄃𑄘𑄟𑄴, 𑄟𑄚𑄪𑄌𑄴 𑄎𑄧𑄚𑄴, 𑄥𑄪𑄉𑄮𑄢𑄴 𑄇𑄪𑄢𑄮 𑄝𑄬𑄇𑄴 𑄛𑄮𑄢𑄮𑄖𑄴 𑄖𑄧𑄣𑄬 𑄓𑄪𑄝𑄨 𑄉𑄬𑄣𑄧𑅁 𑄃𑄬𑄖𑄴𑄪𑄇𑄴 𑄃𑄉𑄬 𑄡𑄨𑄠𑄮𑄖𑄴
𑄞𑄧𑄢𑄧𑄚𑄴𑄘𑄨 𑄃𑄘𑄟𑄴 𑄃𑄬𑄣𑄧, 𑄃𑄨𑄇𑄴𑄨𑄚𑄬 𑄥𑄨𑄠𑄮𑄖𑄴 𑄝𑄚 𑄥𑄧𑄢𑄧𑄝𑄧𑄢𑄧 𑄛𑄚𑄨 𑄃𑄢𑄴 𑄛𑄚𑄨𑅁</p>

<p>𑄃𑄬𑄭 𑄟𑄮𑄚𑄴 𑄖𑄨𑄇𑄴𑄖𑄨𑄉𑄨𑄚𑄨 𑄃𑄉𑄖𑄴 𑄃𑄬 𑄥𑄨𑄣𑄴𑄮 𑄛𑄮𑄢𑄴𑄝𑄮𑄖𑄴 𑄃𑄨𑄇𑄴𑄨𑄚𑄬-𑄃𑄮 𑄉𑄬𑄣𑄬 𑄘𑄬𑄊 𑄡𑄠𑄴 𑄝𑄧𑄢𑄴 𑄝𑄧𑄢𑄴 𑄥𑄮𑄣𑄴 𑄟𑄌𑄴 𑄃 𑄛𑄚𑄳𑄠 𑄘𑄪𑄢𑄴
𑄞𑄎𑄨 𑄞𑄎𑄨 𑄃𑄊𑄧𑄚𑄴𑅁 𑄃𑄨𑄉𑄪𑄚𑄴 𑄝𑄘𑄬 𑄇𑄧𑄚𑄧 𑄝𑄝𑄧𑄖𑄳𑄠 𑄟𑄌𑄴 𑄇𑄋𑄢 𑄃𑄨𑄠𑄮𑄖𑄴 𑄘𑄬𑄊 𑄚𑄧 𑄡𑄠𑄴𑅁 𑄟𑄚𑄪𑄏𑄬 𑄟𑄧𑄚𑄬 𑄉𑄧𑄢𑄧𑄚𑄴 𑄓𑄪𑄝𑄨 𑄡𑄬𑄭𑄠𑄬 𑄥𑄬𑄭
𑄃𑄘𑄟𑄳𑄠 𑄟𑄚𑄪𑄌𑄴𑄪𑄚𑄬𑄭 𑄞𑄨𑄣𑄬 𑄃𑄬𑄇𑄴𑄘𑄉𑄨 𑄥𑄮𑄣𑄴 𑄟𑄌𑄴 𑄦𑄰𑄱𑄠𑄮𑄚𑄴, 𑄃𑄬𑄇𑄴 𑄘𑄉𑄨 𑄦𑄰𑄱𑄠𑄮𑄚𑄴 𑄘𑄪𑄢𑄴𑅁 𑄥𑄨𑄠𑄬𑄚𑄬 𑄃𑄨𑄉𑄪𑄚𑄴 𑄇𑄧𑄚𑄧𑄎𑄧𑄚𑄬 𑄚𑄧 𑄈𑄚𑄴𑅁
𑄃𑄋𑄧𑄍𑄳𑄠 𑄛𑄪𑄚𑄴𑄨𑄟𑄖𑄴 𑄃𑄬 𑄝𑄟𑄧𑄢𑄴 𑄈𑄨𑄠𑄁, 𑄟𑄪𑄢𑄪𑄁 𑄃 𑄛𑄁𑄈𑄮 𑄇𑄪𑄉𑄨 𑄎𑄘𑄧𑄢𑄴 𑄟𑄚𑄪𑄌𑄴𑄪𑄚𑄬 𑄃𑄨𑄠𑄧𑄖𑄴 𑄖𑄧𑄎𑄨𑄟𑄴 𑄞𑄧𑄇𑄴𑄖𑄨𑄠𑄬 𑄛𑄪𑄎𑄮 𑄘𑄮𑄚𑄴𑄘𑄰𑄱
𑄃𑄬𑄏𑄧𑄥𑄧𑄁𑅁♦</p>

<h2>𑄥𑄬𑄘𑄟𑄴 𑄚𑄬𑄭 𑄞𑄬𑄘𑄟𑄴, 𑄃𑄬𑄖𑄴𑄪𑄟𑄮 𑄦</h2>

<p>𑄃𑄬𑄇𑄴𑄘𑄨𑄚𑄴 𑄃𑄬𑄇𑄴𑄮 𑄝𑄊𑄴 𑄉𑄮𑄘 𑄘𑄨𑄚𑄴𑄮 𑄥𑄨𑄉𑄬𑄢𑄴 𑄖𑄮𑄉𑄬𑄭 𑄖𑄮𑄉𑄬𑄭 𑄞𑄧𑄋𑄧𑄘𑄬 𑄇𑄧𑄚𑄧𑄖𑄳𑄠𑄖𑄴 𑄞𑄧 𑄉𑄧𑄢𑄨 𑄚𑄧 𑄛𑄢𑄬𑅁 𑄖𑄬 𑄣𑄬𑄣𑄬𑄌𑄳𑄠 𑄛𑄬𑄑𑄴 𑄉𑄧𑄢𑄨
𑄦𑄧𑄢𑄚𑄴 𑄦𑄰𑄱 𑄣𑄨𑄠𑄧𑄁 𑄣𑄨𑄠𑄧𑄁 𑄦𑄘𑄨 𑄡𑄘𑄬 𑄡𑄘𑄬 𑄃𑄝𑄙 𑄉𑄧𑄢𑄨 𑄃𑄬𑄇𑄴𑄮 𑄃𑄚𑄴𑄘𑄌𑄳𑄠 𑄟𑄪𑄈𑄳𑄠 𑄘𑄪𑄢𑄴 𑄟𑄪𑄎𑄪𑄋𑄬𑄘𑄨 𑄦𑄘𑄨 𑄡𑄖𑄬𑄴 𑄘𑄬𑄣𑄧𑅁 𑄝𑄊𑄳𑄠 𑄃𑄢𑄴
𑄇𑄨 𑄉𑄧𑄢𑄨𑄝𑄮! 𑄖𑄬 𑄞𑄝𑄨𑄣𑄮—𑄘𑄨𑄏𑄬 𑄟𑄈𑄳𑄠 𑄇𑄧𑄚𑄧 𑄥𑄨𑄉𑄬𑄢𑄴 𑄡𑄧𑄇𑄬𑄴𑄚𑄴 𑄚𑄧 𑄛𑄬𑄣𑄪𑄁, 𑄃𑄬 𑄘𑄪𑄢𑄴𑄝𑄮 𑄈𑄬𑄚𑄬𑄭 𑄛𑄬𑄑𑄴𑄛𑄧𑄢 𑄟𑄢𑄬𑄟𑄴𑄝𑄬 𑄃𑄭𑅁 𑄖𑄬 𑄘𑄪𑄢𑄴𑄝𑄮𑄢𑄬
𑄎𑄝𑄬𑄘𑄬𑄭 𑄙𑄧𑄢𑄨𑄣𑄮𑅁</p>

<p>𑄃𑄬 𑄃𑄉𑄬𑄘𑄨 𑄝𑄊𑄳𑄠 𑄇𑄧𑄚𑄧𑄘𑄨𑄚𑄴 𑄘𑄪𑄢𑄴 𑄚𑄧 𑄈𑄠𑄴𑅁 𑄘𑄪𑄢𑄴 𑄈𑄬𑄝𑄢𑄴 𑄇𑄧𑄙 𑄖𑄬 𑄞𑄝𑄨-𑄃𑄮 𑄚𑄧 𑄛𑄢𑄬𑅁 𑄝𑄬𑄉𑄨𑄘𑄮 𑄦𑄪𑄢𑄨𑄁 𑄌𑄧𑄋𑄧𑄢 𑄥𑄪𑄉𑄮𑄢𑄴
𑄝𑄝𑄧𑄖𑄳𑄠 𑄥𑄌𑄴𑄘𑄧𑄣 𑄥𑄨𑄉𑄬𑄢𑄴 𑄗𑄉𑄧𑄖𑄬𑄴 𑄖𑄬 𑄘𑄪𑄢𑄴 𑄈𑄬𑄝𑄢𑄴 𑄇𑄧𑄙 𑄞𑄝𑄨𑄝𑄮 𑄇𑄨𑄖𑄳𑄠𑄠𑄴? 𑄟𑄳𑄦𑄖𑄴𑄧𑄢𑄴 𑄃𑄬𑄌𑄳𑄠 𑄃𑄬 𑄚𑄨𑄘𑄚𑄧𑄢𑄴 𑄘𑄨𑄚𑄳𑄠 𑄡𑄧𑄇𑄬𑄴𑄚𑄴
𑄇𑄧𑄚𑄧 𑄉𑄧𑄟𑄴 𑄘𑄨𑄏𑄬 𑄟𑄈𑄳𑄠 𑄥𑄨𑄉𑄬𑄢𑄴 𑄛 𑄚𑄧 𑄡𑄠𑄴, 𑄥𑄧𑄇𑄬𑄴𑄚𑄴 𑄖𑄬 𑄘𑄪𑄢𑄴𑄝𑄮𑄢𑄬 𑄈𑄬𑄝𑄢𑄴 𑄒𑄨𑄇𑄴 𑄉𑄧𑄢𑄨𑄣𑄮𑅁</p>

<p>𑄟𑄳𑄦𑄖𑄴𑄧𑄢𑄴 𑄈𑄬𑄟𑄴 𑄇𑄧𑄣𑄬𑄘𑄧 𑄈𑄬𑄭 𑄚𑄧 𑄛𑄢𑄬𑅁 𑄌𑄢𑄳𑄦𑄝𑄧𑄣 𑄘𑄧𑄢𑄧𑄛𑄴𑅁 𑄇𑄟𑄬𑄢𑄬-𑄃𑄮 𑄘𑄖𑄴 𑄚𑄧 𑄜𑄪𑄘𑄬𑅁 𑄃𑄋𑄪𑄘𑄨𑄣𑄬-𑄃𑄮 𑄚𑄧𑄈𑄴 𑄚𑄧 𑄜𑄪𑄘𑄬𑅁
𑄃𑄏𑄢𑄴 𑄘𑄨𑄣𑄬-𑄃𑄮 𑄚𑄧 𑄞𑄋𑄬𑅁 𑄥𑄬𑄖𑄴𑄧𑄟𑄚𑄴 𑄘𑄧𑄢𑄧𑅁 𑄝𑄊𑄳𑄠 𑄞𑄣𑄧𑄇𑄴𑄧𑄚𑄴 𑄙𑄧𑄢𑄨 𑄝𑄧𑄣𑄴 𑄈𑄨𑄎𑄨𑄚𑄬𑄭 𑄊𑄢𑄪𑄖𑄴 𑄊𑄢𑄪𑄖𑄴 𑄉𑄧𑄢𑄨 𑄇𑄟𑄬𑄢𑄬𑄭 𑄌𑄬𑄣𑄧𑅁 𑄚𑄧𑄈𑄴
𑄚𑄳𑄦𑄨𑄉𑄨𑄣𑄬𑄭 𑄃𑄨𑄚𑄴𑄘𑄨 𑄃𑄪𑄚𑄴𑄘𑄨 𑄞𑄬𑄢𑄬𑄖𑄴 𑄞𑄬𑄢𑄬𑄖𑄴 𑄃𑄋𑄪𑄘𑄨 𑄌𑄬𑄣𑄧𑅁 𑄘𑄨 𑄦𑄘𑄬 𑄙𑄧𑄢𑄨 𑄃𑄎𑄬𑄢𑄬𑄭 𑄌𑄬𑄣𑄧𑅁 𑄇𑄧𑄚𑄧 𑄝𑄝𑄧𑄘𑄬 𑄥𑄧𑄟𑄴𑄞𑄧𑄝𑄴 𑄚𑄧𑄠𑄴𑅁 𑄈𑄬𑄝𑄢𑄴
𑄇𑄧𑄚𑄧 𑄞𑄧 𑄚𑄬𑄭𑅁 𑄝𑄊𑄳𑄠 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄥𑄣𑄬𑄚𑄴 𑄇𑄨 𑄉𑄧𑄢 𑄡𑄠𑄴𑅁 𑄇𑄨𑄋𑄨𑄢𑄨 𑄈 𑄡𑄠𑄴 𑄃𑄬 𑄘𑄪𑄢𑄴𑄝𑄮𑄢𑄬!</p>

<p>𑄘𑄪𑄢𑄴𑄝𑄮 𑄌𑄠𑄴𑄘𑄬, 𑄝𑄊𑄳𑄠 𑄘𑄧 𑄞𑄢𑄨 𑄛𑄬𑄎𑄣𑄴 𑄈𑄝𑄖𑄬𑄴 𑄥𑄬𑄘𑄧𑄭𑅁 𑄖𑄬 𑄍𑄧𑄢𑄚𑄴 𑄛𑄬𑄝𑄖𑄳𑄠𑄠𑄴 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄚𑄨𑄊𑄬𑄣𑄬𑄣𑄧𑅁 𑄖𑄬 𑄌𑄢𑄳𑄦
𑄥𑄬𑄢𑄬𑄖𑄴𑄪𑄚𑄴 𑄟𑄪𑄉𑄚𑄴 𑄝𑄞𑄬𑄭 𑄥𑄨𑄠𑄬𑄚𑄬 𑄇𑄰𑄱 𑄃𑄪𑄘𑄨𑄣𑄮 : </p>

<p>𑄥𑄬𑄘𑄟𑄴 𑄚𑄬𑄭 𑄞𑄬𑄘𑄟𑄴 𑄃𑄬𑄖𑄴𑄪𑄟𑄮 𑄦, 𑄉𑄁𑄇𑄪𑄣𑄬 𑄚𑄨𑄚𑄬𑄭 𑄞𑄨𑄎𑄬𑄭 𑄞𑄨𑄎𑄬𑄭 𑄈𑅁</p>

<p>𑄘𑄪𑄢𑄴𑄝𑄮 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄝𑄊𑄳𑄠𑄢𑄴 𑄡𑄬𑄚𑄴 𑄦𑄪𑄌𑄴 𑄦𑄧𑄣𑄧𑅁 𑄖𑄬 𑄞𑄝𑄨𑄣𑄮, 𑄦𑄧𑄠𑄴𑄘𑄬 𑄥𑄬𑄘𑄧𑄭! 𑄉𑄁𑄇𑄪𑄣𑄬 𑄚𑄨𑄚𑄬𑄭 𑄛𑄚𑄨𑄖𑄴 𑄞𑄨𑄎𑄬𑄣𑄬𑄉𑄰𑄱 𑄦𑄧𑄣𑄬
𑄘𑄪𑄢𑄴𑄝𑄮 𑄚𑄧𑄢𑄧𑄟𑄴 𑄦𑄧𑄝𑄧𑅁 𑄇𑄧𑄚𑄧 𑄇𑄧𑄚𑄧 𑄘𑄧𑄢𑄧 𑄝𑄝𑄮𑄖𑄳𑄠 𑄎𑄨𑄚𑄨𑄌𑄴 𑄛𑄚𑄨𑄖𑄴 𑄞𑄨𑄎𑄬𑄣𑄬 𑄚𑄧𑄢𑄧𑄟𑄴 𑄦𑄧𑄠𑄴𑅁 𑄃𑄨𑄝𑄬-𑄃𑄮 𑄥𑄬𑄏𑄚𑄴 𑄚𑄧𑄢𑄧𑄟𑄴 𑄦𑄰𑄱 𑄛𑄢𑄬!
𑄘𑄪𑄢𑄴𑄝𑄮 𑄇𑄧𑄙𑄚𑄴 𑄎𑄬𑄌𑄬𑄴𑄖𑄴 𑄟𑄧𑄚𑄬 𑄉𑄧𑄢𑄨𑄣𑄮𑅁</p>

<p>𑄥𑄬𑄝𑄬𑄘𑄬𑄚𑄴 𑄝𑄊𑄳𑄠 𑄘𑄪𑄢𑄴𑄝𑄮 𑄃𑄎 𑄉𑄧𑄢𑄨 𑄙𑄧𑄢𑄨 𑄣𑄰𑄱 𑄃𑄬𑄇𑄴𑄇𑄚𑄴 𑄉𑄋𑄧 𑄃𑄪𑄘𑄨𑄌𑄮𑄴 𑄉𑄧𑄢𑄨 𑄣𑄧𑄢𑄴 𑄘𑄨𑄣𑄮𑅁 𑄇𑄪𑄘𑄴𑄫𑄢𑄴 𑄡𑄬𑄭 𑄖𑄬 𑄟𑄪𑄎𑄪𑄋𑄬 𑄛𑄬𑄣𑄧𑄉𑄰𑄱
𑄘𑄋𑄧𑄢𑄴 𑄃𑄬𑄇𑄴𑄇𑄚𑄴 𑄉𑄁𑅁 𑄝𑄊𑄳𑄠 𑄟𑄧𑄚𑄬 𑄟𑄧𑄚𑄬 𑄈𑄪𑄎𑄨 𑄦𑄧𑄣𑄧𑅁 𑄖𑄬 𑄞𑄝𑄨𑄣𑄮—𑄃𑄬𑄝𑄢𑄧𑄖𑄴 𑄛𑄚𑄨𑄖𑄴 𑄞𑄨𑄎𑄬𑄭 𑄞𑄨𑄎𑄬𑄭 𑄃𑄨𑄝𑄬𑄢𑄬 𑄈𑄬𑄟𑄴𑄝𑄬 𑄃𑄭𑅁 𑄖𑄬
𑄘𑄪𑄢𑄴𑄝𑄮𑄢𑄬 𑄛𑄚𑄨𑄖𑄴 𑄝𑄪𑄢𑄬𑄝𑄖𑄳𑄠𑄠𑄴 𑄃𑄎 𑄉𑄧𑄢𑄨 𑄙𑄧𑄢𑄨 𑄉𑄋𑄧 𑄇𑄎𑄖𑄴 𑄃𑄨𑄢𑄨 𑄘𑄨𑄣𑄮𑄉𑄰𑄱𑅁 𑄘𑄪𑄢𑄴𑄝𑄮 𑄡𑄬𑄭 𑄛𑄚𑄨𑄖𑄴 𑄝𑄪𑄢𑄨𑄣𑄮𑄉𑄰𑄱, 𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄖
𑄦𑄖𑄴 𑄒𑄬𑄋𑄚𑄨 𑄝𑄢𑄴 𑄉𑄧𑄢𑄨 𑄛𑄚𑄨𑄖𑄴 𑄥𑄎𑄪𑄢𑄨 𑄥𑄎𑄪𑄢𑄨 𑄉𑄧𑄞𑄨𑄚𑄴 𑄛𑄚𑄨 𑄟𑄪𑄈𑄳𑄠 𑄉𑄬𑄣𑄧𑄉𑄰𑄱𑅁 𑄃𑄢𑄴 𑄃𑄨𑄚𑄴𑄘𑄨 𑄝𑄊𑄳𑄠 𑄌𑄮𑄈𑄴 𑄟𑄬𑄣𑄬 𑄟𑄬𑄣𑄬 𑄉𑄧𑄢𑄨 𑄌𑄬𑄭
𑄢𑄧𑄣𑄧𑅁♦</p>

<h2>𑄥𑄌𑄳𑄠 𑄥𑄪𑄉𑄮𑄢𑄧 𑄛𑄧𑄌𑄴𑄍𑄧𑄚𑄴</h2>

<p>(𑄥𑄪𑄚𑄨𑄠𑄬𑄣𑄧𑄇𑄴, 𑄥𑄪𑄚𑄴𑄘𑄬 𑄥𑄪𑄚𑄴𑄘𑄬 𑄃𑄨𑄀 𑄛𑄪𑄢𑄬 𑄛𑄬𑄝𑅁)</p>

<p>𑄞𑄣𑄧𑄇𑄴 𑄝𑄧𑄏𑄧𑄢𑄧𑄢𑄴 𑄃𑄉𑄧 𑄇𑄧𑄙𑅁 𑄃𑄬𑄇𑄴𑄇𑄚𑄴 𑄎𑄉𑄖𑄴 𑄃𑄬𑄣𑄧 𑄃𑄬𑄇𑄴𑄮 𑄈𑄧𑄌𑄳𑄠𑄧 𑄝𑄬𑄁, 𑄃𑄢𑄧 𑄃𑄬𑄇𑄴𑄮 𑄥𑄪𑄘𑄪𑄖𑄴𑄪𑄝𑄨𑅁 𑄖𑄢 𑄘𑄨𑄎𑄧𑄚𑄬 𑄛𑄧𑄢𑄚𑄬
𑄛𑄧𑄢𑄚𑄴 𑄥𑄧𑄟𑄌𑄳𑄠𑅁 𑄇𑄢𑄧𑄢𑄬 𑄇𑄬𑄦𑄧𑄭 𑄜𑄬𑄣𑄬𑄚𑄬𑄭 𑄚𑄧 𑄈𑄚𑄴𑅁 𑄖𑄢 𑄘𑄨𑄎𑄧𑄚𑄬 𑄥𑄎𑄧𑄚𑄳𑄠 𑄦𑄧𑄣𑄬 𑄉𑄧𑄛𑄴 𑄟𑄢𑄨 𑄟𑄢𑄨 𑄗𑄚𑄴𑅁 𑄟𑄳𑄦𑄖𑄴𑄧𑄢𑄴 𑄎𑄢𑄴 𑄇𑄣𑄴
𑄃𑄬𑄣𑄬 𑄘𑄨 𑄎𑄧𑄚𑄧𑄢𑄴 𑄃𑄢𑄴 𑄘𑄬𑄊 𑄚𑄧 𑄦𑄧𑄠𑄴𑅁</p>

<p>𑄎𑄢𑄴 𑄇𑄣𑄴 𑄡𑄬𑄭 𑄡𑄭 𑄞𑄣𑄧𑄇𑄴 𑄘𑄨𑄚𑄴 𑄛𑄧𑄢𑄴 𑄖𑄢𑄢𑄴 𑄘𑄬𑄊 𑄦𑄧𑄣𑄧𑅁 𑄥𑄪𑄘𑄪𑄖𑄴𑄪𑄝𑄨𑄝𑄮 𑄈𑄧𑄌𑄳𑄠𑄧 𑄝𑄬𑄋𑄴𑄮𑄢𑄬 𑄇𑄧𑄠𑄴𑄘𑄬—𑄝𑄧𑄚𑄴, 𑄃𑄬𑄙𑄧𑄇𑄴 𑄘𑄨𑄚𑄴 𑄇𑄪𑄙𑄪
𑄡𑄬𑄠𑄮𑄌𑄴?</p>

<p>𑄇𑄧𑄣𑄴𑄇𑄖𑄖𑄴 𑄡𑄬𑄠𑄮𑄁𑄉𑄬𑅁—𑄈𑄧𑄌𑄳𑄠𑄧 𑄝𑄬𑄁𑄋𑄮 𑄃𑄪𑄖𑄴𑄧𑄢𑄴 𑄘𑄨𑄣𑄮𑅁</p>

<p>𑄖𑄬𑄦𑄴 𑄇𑄨 𑄈𑄧𑄝𑄧𑄢𑄴 𑄛𑄬𑄣𑄬?</p>

<p>𑄈𑄧𑄌𑄳𑄠𑄧 𑄝𑄬𑄁𑄋𑄮 𑄇𑄧𑄠𑄴𑄘𑄬—𑄈𑄧𑄝𑄧𑄢𑄴 𑄛𑄬𑄣𑄪𑄁𑄉𑄬, 𑄝𑄨𑄢𑄬𑄑𑄴 𑄝𑄧𑄢𑄴 𑄝𑄧 𑄦𑄧𑄝𑄧𑅁 𑄃𑄬𑄇𑄴 𑄉𑄏𑄧 𑄝𑄉𑄧𑄣𑄴 𑄃𑄢𑄬𑄇𑄴 𑄉𑄏𑄧𑄖𑄴 𑄡𑄬𑄝𑄧𑅁 𑄝𑄪𑄢𑄮 𑄟𑄨𑄣𑄬𑄢𑄴
𑄘𑄪𑄙𑄴 𑄍𑄨𑄚𑄨 𑄡𑄬𑄝𑄧𑅁 𑄝𑄪𑄢𑄮 𑄟𑄧𑄘𑄴𑄧𑄢𑄴 𑄦𑄪𑄣𑄴 𑄍𑄨𑄚𑄨 𑄡𑄬𑄝𑄧𑅁</p>

<p>𑄈𑄧𑄌𑄳𑄠𑄧 𑄝𑄬𑄋𑄴𑄮𑄖𑄴𑄪𑄚𑄴 𑄃𑄬 𑄈𑄧𑄝𑄧𑄢𑄚𑄴 𑄥𑄪𑄚𑄨𑄚𑄬𑄭 𑄥𑄪𑄘𑄪𑄖𑄴𑄪𑄝𑄨𑄢𑄴 𑄝𑄪𑄉𑄧𑄖𑄴 𑄓𑄧𑄢𑄴 𑄥𑄧𑄟𑄨𑄣𑄧𑅁</p>

<p>𑄈𑄧𑄌𑄳𑄠𑄧 𑄝𑄬𑄋𑄴𑄮 𑄇𑄧𑄠𑄴𑄘𑄬—𑄟𑄭𑄪 𑄉𑄘𑄧𑄖𑄴 𑄥𑄧𑄟𑄨 𑄗𑄬𑄟𑄴𑅁 𑄖𑄭𑄪 𑄇𑄪𑄙𑄪 𑄗𑄬𑄝𑄬?</p>

<p>𑄃𑄬𑄇𑄧𑄙 𑄥𑄪𑄚𑄨 𑄝𑄬𑄌𑄴 𑄥𑄪𑄘𑄪𑄖𑄴𑄪𑄝𑄨𑄝𑄮𑄢𑄴 𑄛𑄧𑄢𑄚𑄚𑄴 𑄘𑄪𑄊𑄪𑄖𑄴 𑄘𑄪𑄊𑄪𑄖𑄴 𑄉𑄧𑄢 𑄙𑄧𑄢𑄨𑄣𑄧𑅁</p>

<p>𑄃𑄬𑄇𑄴𑄘𑄨𑄚𑄳𑄠 𑄘𑄬𑄝𑄝𑄮 𑄇𑄣 𑄉𑄧𑄢𑄨 𑄃𑄬𑄣𑄧𑅁 𑄥𑄪𑄘𑄪𑄖𑄴𑄪𑄝𑄨𑄝𑄮 𑄟𑄧𑄚𑄬 𑄟𑄧𑄚𑄬 𑄞𑄝𑄬𑄘𑄬—𑄦𑄧𑄠𑄴, 𑄝𑄨𑄢𑄬𑄑𑄴 𑄝𑄧𑄢𑄴𑄝𑄧 𑄦𑄧𑄝𑄧𑅁 𑄖𑄬 𑄇𑄨 𑄉𑄧𑄢𑄨𑄝𑄧
𑄃𑄪𑄘𑄨𑄌𑄴 𑄉𑄧𑄢𑄨 𑄚𑄧 𑄛𑄢𑄬𑄢𑄴𑅁 𑄌𑄠𑄴𑄘𑄬 𑄃𑄬𑄇𑄴𑄮 𑄢𑄧𑄁𑄢𑄁 𑄝𑄨𑄢𑄬𑄑𑄴 𑄦 𑄉𑄧𑄢𑄨 𑄃𑄭𑄪 𑄛𑄪𑄇𑄴 𑄈𑄢𑄴𑅁 𑄃𑄨𑄚𑄴𑄘𑄨 𑄥𑄪𑄘𑄪𑄖𑄴𑄪𑄝𑄨𑄝𑄰𑄱 𑄓𑄧𑄢𑄬 𑄢𑄧𑄁𑄢𑄋𑄧𑄢𑄴 𑄦𑄝𑄮𑄘𑄨
𑄥𑄧𑄟𑄨 𑄛𑄬𑄘𑄧 𑄞𑄨𑄘𑄨𑄢𑄬 𑄉𑄬𑄣𑄧𑅁 𑄟𑄳𑄦𑄖𑄴𑄧𑄢𑄴 𑄥𑄪𑄠𑄮𑄖𑄴𑄃𑄮 𑄖𑄢𑄴 𑄝𑄪𑄇𑄴 𑄚𑄧 𑄗𑄧𑄢𑄨𑄣𑄧𑅁 𑄥𑄨𑄖𑄴𑄪𑄚𑄴 𑄃𑄢𑄧 𑄛𑄪𑄚𑄬𑄘𑄨 𑄚𑄳𑄦𑄨𑄉𑄨𑄣𑄨 𑄉𑄬𑄣𑄧𑅁 𑄃𑄨𑄋𑄨𑄢𑄨 𑄖𑄬 𑄇𑄪𑄙𑄪
𑄗𑄨𑄘𑄧 𑄦𑄧𑄝𑄧 𑄌𑄨𑄘𑄬 𑄉𑄧𑄢 𑄙𑄧𑄣𑄴𑄧𑅁 𑄃𑄬𑄚𑄴 𑄉𑄧𑄖𑄬𑄴 𑄉𑄧𑄖𑄬𑄴 𑄖𑄬 𑄢𑄧𑄁𑄢𑄋𑄴𑄮𑄢𑄴 𑄟𑄪𑄠𑄮𑄘𑄨 𑄥𑄧𑄟𑄨 𑄛𑄪𑄚𑄬𑄘𑄨 𑄚𑄳𑄦𑄨𑄉𑄨𑄣𑄬, 𑄃 𑄛𑄪𑄚𑄬𑄘𑄨 𑄥𑄧𑄟𑄨 𑄟𑄪𑄠𑄮𑄘𑄨
𑄚𑄳𑄦𑄨𑄉𑄨𑄣 𑄙𑄧𑄢𑄨𑄣𑄧𑅁 𑄥𑄬𑄚𑄬 𑄢𑄧𑄁𑄢𑄋𑄴𑄮 𑄛𑄨𑄢𑄬 𑄛𑄬𑄚𑄬𑄭 𑄢𑄧𑄁𑄢𑄁 𑄉𑄧𑄢𑄨 𑄓𑄧𑄉𑄧𑄢𑄨 𑄃𑄪𑄘𑄨𑄣𑄧𑅁</p>

<p>𑄥𑄬𑄇𑄬𑄴𑄚𑄬 𑄉𑄏𑄧 𑄓𑄬𑄣𑄖𑄴 𑄝𑄧𑄏𑄨𑄚𑄬𑄭 𑄃𑄬𑄇𑄴𑄮 𑄝𑄚𑄴𑄘𑄧𑄢𑄬 𑄥𑄪𑄉𑄪𑄢𑄨𑄉𑄪𑄣𑄮 𑄈𑄢𑄴𑅁 𑄃𑄘𑄨𑄈𑄳𑄠 𑄉𑄧𑄢𑄨 𑄢𑄧𑄁𑄢𑄋𑄧𑄢𑄴 𑄃𑄬𑄟𑄴𑄝 𑄢𑄧 𑄥𑄪𑄚𑄨 𑄖𑄬 𑄃𑄪𑄉𑄪𑄢𑄨
𑄃𑄪𑄙𑄨𑄣𑄧𑅁 𑄃 𑄝𑄪𑄢𑄪𑄖𑄴 𑄉𑄧𑄢𑄨 𑄥𑄪𑄉𑄪𑄢𑄨𑄉𑄪𑄣𑄮𑄝𑄮 𑄖 𑄟𑄪𑄠𑄮𑄖𑄴𑄪𑄚𑄴 𑄖𑄧𑄣𑄬𑄘𑄨 𑄏𑄧𑄢𑄨 𑄛𑄧𑄣𑄧𑅁 𑄥𑄬 𑄣𑄧𑄇𑄬𑄴 𑄖𑄧𑄣𑄬𑄘𑄨 𑄃𑄬𑄣𑄧𑄘𑄬 𑄃𑄬𑄇𑄴𑄮 𑄦𑄪𑄢𑄨𑄁𑅁 𑄥𑄪𑄉𑄪𑄢𑄨𑄉𑄪𑄣𑄮𑄝𑄮
𑄛𑄧𑄣𑄧𑄉𑄨 𑄖 𑄇𑄋𑄬𑄣𑄴𑄮𑄖𑄴𑅁 𑄖𑄳𑄦𑄬 𑄦𑄪𑄢𑄨𑄁 𑄦𑄧𑄣𑄇𑄬𑄴 𑄡𑄧𑄘𑄬𑄝𑄧𑄘𑄬 𑄛𑄘𑄢𑅁 𑄚𑄨𑄎𑄬 𑄛𑄘𑄨𑄣𑄬-𑄃𑄮 𑄖𑄢 𑄃𑄪𑄉𑄪𑄢𑄨 𑄃𑄪𑄙𑄮𑄚𑄴𑅁 𑄃𑄬𑄟𑄴𑄝 𑄥𑄪𑄉𑄪𑄢𑄨𑄉𑄪𑄣𑄮
𑄇𑄋𑄬𑄣𑄧𑄖𑄴 𑄛𑄧𑄢𑄨𑄚𑄬𑄭 𑄖𑄬 𑄓𑄧𑄢𑄬 𑄃𑄧𑄁 𑄃𑄧𑄁 𑄉𑄧𑄢𑄨 𑄓𑄧𑄉𑄧𑄢𑄨 𑄓𑄧𑄉𑄧𑄢𑄨 𑄃𑄪𑄘𑄨𑄌𑄴 𑄝𑄪𑄘𑄨𑄌𑄴 𑄚𑄬𑄭 𑄉𑄧𑄢𑄨 𑄙𑄝 𑄘𑄳𑄠 𑄙𑄧𑄢𑄨𑄣𑄧𑅁 𑄃𑄬𑄚𑄴 𑄉𑄧𑄢𑄨 𑄖𑄬 𑄙𑄝
𑄘𑄳𑄠 𑄙𑄧𑄢𑄨𑄣𑄧, 𑄇𑄧𑄇𑄬𑄴 𑄃𑄬𑄇𑄴𑄮 𑄃𑄎𑄧𑄝𑄧 𑄥𑄝𑄧 𑄇𑄋𑄬𑄣𑄧𑄖𑄴 𑄦𑄪𑄢𑄨 𑄡𑄬𑄠𑄬, 𑄖𑄬-𑄃𑄮 𑄈𑄧𑄝𑄧𑄢𑄴 𑄚𑄧 𑄛𑄠𑄴𑅁 𑄃𑄨𑄚𑄴𑄘𑄨 𑄙𑄝 𑄘𑄳𑄠 𑄦𑄧𑄢𑄨𑄋𑄴𑄮𑄢𑄴 𑄈𑄪𑄌𑄴
𑄛𑄧𑄢𑄨𑄚𑄬𑄭 𑄃𑄎𑄧𑄝𑄧 𑄥𑄛𑄴𑄮𑄢𑄴 𑄇𑄋𑄬𑄣𑄧𑄖𑄴 𑄊 𑄦𑄧𑄣𑄧𑅁 𑄖𑄖𑄴𑄪𑄚𑄴 𑄃𑄪𑄙𑄨 𑄉𑄬𑄣𑄧 𑄇𑄪𑄖𑄳𑄠𑄢𑄨𑅁 𑄖𑄬 𑄃𑄬𑄝𑄢𑄴 𑄇𑄨 𑄉𑄧𑄢𑄨𑄝𑄧 𑄈𑄧𑄝𑄧𑄢𑄴 𑄚𑄧 𑄛𑄢𑄴𑅁 𑄦𑄧𑄢𑄨𑄋𑄴𑄮
𑄇𑄪𑄙𑄪 𑄡𑄬𑄠𑄬𑄉𑄰𑄱, 𑄖𑄢𑄬 𑄘𑄧 𑄃𑄢𑄴 𑄣𑄉𑄧𑄖𑄴 𑄚𑄧 𑄛𑄬𑄝𑄧𑅁 𑄈𑄣𑄨𑄇𑄴 𑄢𑄉𑄴𑄇𑄚𑄴 𑄇 𑄇𑄨𑄠𑄬𑄖𑄴 𑄏𑄢𑄨𑄝𑄧, 𑄖𑄬 𑄇𑄰𑄱 𑄚𑄧 𑄛𑄢𑄬𑄢𑄴𑅁</p>

<p>𑄃𑄬𑄇𑄴𑄇𑄚 𑄢𑄉𑄴 𑄛𑄘𑄧𑄣𑄴 𑄦𑄧𑄘𑄬𑄉𑄨 𑄃𑄎𑄧𑄝𑄧 𑄥𑄛𑄴𑄮 𑄌𑄠𑄴𑄘𑄳𑄠 𑄃𑄬𑄇𑄴𑄮 𑄇𑄪𑄢𑄮 𑄃𑄧𑄙𑄧𑄇𑄴 𑄘𑄬𑄊𑄬𑅁 𑄖𑄬 𑄞𑄝𑄬𑄘𑄬, 𑄃𑄬 𑄎𑄪 𑄛𑄢 𑄎𑄪 𑄚𑄬𑄭𑅁
𑄃𑄬𑄚𑄬 𑄢𑄉𑄬 𑄟𑄧𑄢𑄧𑄋𑄧𑄢𑄴, 𑄟𑄧𑄉𑄧𑄘, 𑄇𑄪𑄢𑄮 𑄍𑄧𑄉𑄪𑄚𑄴 𑄈𑄬𑄭 𑄘𑄨𑄟𑄬𑄴𑅁 𑄡𑄬 𑄇𑄧𑄙 𑄥𑄬 𑄇𑄟𑄴𑅁 𑄝𑄬𑄇𑄴 𑄇𑄪𑄢𑄮 𑄍𑄧𑄉𑄪𑄚𑄴 𑄖𑄬 𑄉𑄨𑄣𑄨 𑄈𑄬𑄣𑄧𑅁</p>

<p>𑄇𑄧𑄘𑄧𑄇𑄴𑄧𑄚𑄴 𑄛𑄧𑄢𑄬 𑄍𑄧𑄢𑄴𑄟 𑄇𑄪𑄢𑄮𑄝𑄮 𑄌𑄧𑄢𑄨 𑄌𑄢𑄭 𑄖 𑄃𑄧𑄙𑄧𑄇𑄴𑄮𑄖𑄴 𑄇𑄧𑄢𑄧𑄇𑄴 𑄇𑄧𑄢𑄧𑄇𑄴 𑄉𑄧𑄢𑄨 𑄖 𑄍𑄧𑄉𑄪𑄚𑄴 𑄓𑄉𑄨 𑄓𑄉𑄨 𑄃𑄬𑄣𑄧𑅁 𑄌𑄠𑄴𑄘𑄳𑄠
𑄎𑄪𑄢𑄮𑅁 𑄢𑄧 𑄥𑄧 𑄚𑄬𑄭𑅁 𑄖𑄬𑄛𑄴 𑄖𑄬𑄛𑄴 𑄣𑄮 𑄛𑄧𑄢𑄨 𑄃𑄊𑄬𑅁 𑄃𑄬𑄇𑄴𑄮 𑄍𑄧-𑄃𑄮 𑄚𑄬𑄭𑅁 𑄖𑄬 𑄝𑄪𑄏𑄨𑄣𑄧𑄘𑄬 𑄃𑄎𑄧𑄝𑄧 𑄥𑄛𑄴𑄛𑄰𑄱 𑄖 𑄍𑄧𑄉𑄪𑄚𑄴 𑄖𑄬 𑄚𑄬𑄭𑄘𑄬 𑄛𑄨𑄏𑄬
𑄈𑄬𑄭 𑄘𑄬𑄊𑄰𑄱𑅁 𑄚𑄨𑄎𑄧 𑄍𑄧 𑄃𑄚𑄳𑄠𑄧 𑄎𑄧𑄚𑄬 𑄈𑄬𑄭 𑄘𑄨𑄣𑄬 𑄇𑄢𑄴 𑄢𑄉𑄴 𑄚𑄧 𑄃𑄪𑄙𑄬? 𑄃𑄬𑄝𑄢𑄴 𑄖𑄖𑄴𑄪𑄚𑄴 𑄃𑄪𑄘𑄨𑄣𑄧 𑄢𑄉𑄴𑅁 𑄖𑄬𑄃𑄮 𑄇𑄨 𑄉𑄧𑄢𑄨𑄝𑄮 𑄢𑄉𑄬 𑄇𑄰𑄱
𑄚𑄧 𑄛𑄢𑄬𑄢𑄴𑅁 𑄃𑄬𑄚𑄬 𑄟𑄪𑄠𑄮𑄖𑄴 𑄃𑄬𑄇𑄴𑄮 𑄛𑄨𑄉𑄨𑄢𑄬 𑄝𑄦𑄴 𑄛𑄧𑄣𑄧𑅁 𑄢𑄉𑄬 𑄖𑄉𑄬 𑄖𑄬 𑄛𑄨𑄉𑄨𑄢𑄬𑄉𑄪𑄚𑄮𑄢𑄴 𑄝𑄬𑄇𑄴 𑄝𑄧𑄘𑄉𑄪𑄚𑄴 𑄈𑄬𑄭 𑄘𑄨𑄣𑄧𑅁</p>

<p>𑄛𑄨𑄉𑄨𑄢𑄬𑄉𑄪𑄚𑄬 𑄝𑄳𑄦𑄝𑄮𑄖𑄴 𑄜𑄨𑄢𑄨𑄚𑄬𑄭 𑄌𑄚𑄴𑄘𑄬 𑄃𑄬𑄇𑄴𑄮 𑄝𑄧𑄘-𑄃𑄮 𑄚𑄬𑄭𑅁 𑄃𑄬𑄇𑄴𑄇𑄚𑄴 𑄘𑄨𑄠𑄚𑄴 𑄇𑄪𑄢𑄮 𑄜𑄮𑄢𑄴 𑄛𑄧𑄢𑄨 𑄃𑄊𑄬𑅁 𑄃𑄬𑄝𑄢𑄴 𑄖𑄢𑄖𑄴𑄪𑄚𑄴
𑄃𑄪𑄘𑄨𑄣𑄧 𑄢𑄉𑄴𑅁 𑄢𑄉𑄴 𑄃𑄪𑄘𑄨𑄣𑄬-𑄃𑄮 𑄇𑄪𑄢𑄮𑄝𑄮𑄢𑄬 𑄘𑄧 𑄇𑄨𑄌𑄴𑄪 𑄉𑄧𑄢𑄨𑄝𑄢𑄴 𑄚𑄬𑄭𑅁 𑄖𑄢 𑄢𑄉𑄬 𑄖𑄉𑄬 𑄇𑄨 𑄉𑄧𑄢𑄨𑄝𑄇𑄴, 𑄘𑄪𑄚𑄨𑄠𑄬 𑄃𑄚𑄴𑄙𑄢𑄴 𑄘𑄬𑄊
𑄙𑄧𑄢𑄨𑄣𑄇𑄴𑅁</p>

<p>𑄃𑄨𑄚𑄴𑄘𑄨 𑄥𑄌𑄳𑄠 𑄥𑄪𑄉𑄮𑄢𑄴𑄝𑄮 𑄃𑄧𑄣𑄧𑄢𑄴 𑄉𑄧𑄢𑄨 𑄚𑄇𑄴 𑄓𑄧𑄉𑄧𑄢𑄬 𑄓𑄧𑄉𑄧𑄢𑄬 𑄊𑄪𑄟𑄴 𑄡𑄢𑄴𑅁 𑄃𑄬𑄝𑄢𑄴 𑄛𑄨𑄉𑄨𑄢𑄬𑄉𑄪𑄚𑄬 𑄞𑄝𑄨𑄣𑄇𑄬𑄴, 𑄎𑄪 𑄛𑄬𑄠𑄬𑄭𑅁
𑄥𑄌𑄳𑄠 𑄥𑄪𑄉𑄮𑄢𑄧 𑄝𑄨𑄎𑄬𑄉𑄪𑄣𑄮𑄝𑄮 𑄇𑄟𑄬𑄢𑄬 𑄘𑄨𑄚𑄬𑄭 𑄢𑄉𑄴 𑄎𑄪𑄢𑄬𑄝𑄧𑄁𑄉𑄬𑅁 𑄝𑄬𑄇𑄴 𑄛𑄨𑄉𑄨𑄢𑄬𑄉𑄪𑄚𑄬 𑄡𑄬 𑄡𑄨𑄚𑄴𑄘𑄨 𑄛𑄢𑄬 𑄥𑄨𑄚𑄴𑄘𑄨 𑄥𑄌𑄳𑄠 𑄥𑄪𑄉𑄮𑄢𑄧 𑄝𑄨𑄎𑄬𑄉𑄪𑄣𑄮𑄝𑄮
𑄇𑄟𑄬𑄢𑄬 𑄘𑄨𑄣𑄇𑄴𑅁 𑄥𑄌𑄳𑄠 𑄥𑄪𑄉𑄮𑄢𑄧 𑄝𑄨𑄎𑄬𑄉𑄪𑄣𑄮𑄝𑄮 𑄘𑄟𑄴 𑄘𑄟𑄴 𑄦𑄰𑄱 𑄉𑄬𑄣𑄧 𑄜𑄪𑄣𑄨𑅁 𑄦𑄧𑄣𑄧 𑄡𑄧𑄘𑄬𑄝𑄧𑄘𑄬 𑄛𑄨𑄢𑄬𑅁 𑄃𑄬𑄝𑄢𑄴 𑄖𑄖𑄴𑄪𑄚𑄴𑄃𑄮 𑄃𑄪𑄘𑄨𑄣𑄧
𑄢𑄉𑄴𑅁 𑄛𑄨𑄉𑄨𑄢𑄬𑄉𑄪𑄚𑄧𑄢𑄬 𑄇𑄪𑄙𑄪 𑄥𑄪𑄇𑄴 𑄛𑄬𑄝𑄧? 𑄢𑄉𑄬 𑄖𑄬 𑄢𑄚𑄨 𑄟𑄨𑄣𑄬𑄝𑄮 𑄛𑄊𑄚 𑄎𑄪𑄟𑄧 𑄙𑄚𑄪𑄚𑄴 𑄈𑄬𑄭 𑄘𑄳𑄠 𑄙𑄧𑄢𑄨𑄣𑄧𑄉𑄰𑄱𑅁 𑄃𑄨𑄚𑄴𑄘𑄨 𑄢𑄚𑄨 𑄟𑄨𑄣𑄬𑄝𑄮
𑄌𑄠𑄴𑄘𑄳𑄠 𑄥𑄌𑄳𑄠 𑄥𑄪𑄉𑄮𑄌𑄳𑄠 𑄖 𑄎𑄪𑄟𑄧 𑄙𑄚𑄪𑄚𑄴 𑄈𑄬𑄭 𑄘𑄬𑄢𑄴𑅁 𑄖𑄢𑄬 𑄙𑄝𑄬𑄝𑄖𑄳𑄠𑄠𑄴 𑄞𑄨𑄣𑄬 𑄖𑄬 𑄃𑄬𑄇𑄴𑄮 𑄟𑄪𑄉𑄮𑄢𑄴 𑄣𑄮𑄚𑄬𑄭 𑄊𑄪𑄖𑄳𑄠𑄝𑄮𑄖𑄴 𑄟𑄪𑄉𑄪𑄢𑄮
𑄙𑄧𑄢𑄨𑄣𑄧𑅁 𑄥𑄌𑄳𑄠 𑄥𑄪𑄉𑄮𑄢𑄴𑄝𑄮 𑄙𑄝𑄬𑄘𑄧 𑄡𑄬𑄚𑄬𑄭 𑄖𑄬 𑄡𑄧𑄘𑄬𑄝𑄧𑄘𑄬 𑄉𑄧𑄢𑄨 𑄊𑄪𑄖𑄳𑄠𑄝𑄮𑄢𑄬 𑄟𑄪𑄉𑄪𑄢𑄬𑄣𑄧𑅁</p>

<p>𑄃𑄨𑄚𑄴𑄘𑄨 𑄊𑄪𑄖𑄳𑄠𑄝𑄮𑄢𑄴 𑄉𑄮𑄘 𑄇𑄨𑄠𑄬𑄉𑄚𑄴 𑄛𑄨𑄢𑄬 𑄦𑄧𑄣𑄧𑅁 𑄃𑄬𑄝𑄢𑄴 𑄖𑄢𑄴 𑄘𑄧 𑄇𑄨𑄌𑄴𑄪 𑄉𑄧𑄢𑄨𑄝𑄢𑄴 𑄚𑄬𑄭𑅁 𑄉𑄬𑄣𑄧 𑄖𑄬 𑄢𑄎 𑄃𑄨𑄙𑄪𑅁 𑄉𑄧𑄢𑄨𑄣𑄧
𑄚𑄣𑄨𑄌𑄴𑅁 𑄢𑄎 𑄦𑄪𑄉𑄪𑄟𑄴 𑄘𑄨𑄣𑄧—𑄡𑄧, 𑄢𑄚𑄨 𑄟𑄨𑄣𑄬𑄝𑄮𑄢𑄬 𑄙𑄧𑄢𑄨 𑄃𑄚𑄧𑄉𑄰𑄱𑅁</p>

<p>𑄢𑄎 𑄥𑄮𑄚𑄳𑄠𑄧𑄉𑄪𑄚𑄬 𑄢𑄚𑄨 𑄟𑄨𑄣𑄬𑄝𑄮𑄢𑄬 𑄙𑄧𑄢𑄨 𑄃𑄚𑄨𑄣𑄇𑄴𑄇𑄰𑄱𑅁 𑄢𑄎 𑄃𑄬𑄝𑄢𑄴 𑄖𑄢𑄬 𑄇𑄧𑄠𑄴𑄘𑄬—𑄖𑄭𑄪 𑄇𑄨𑄖𑄳𑄠𑄠𑄴 𑄊𑄪𑄖𑄳𑄠𑄝𑄮𑄢𑄬
𑄟𑄪𑄉𑄪𑄢𑄬𑄠𑄮𑄌𑄴?</p>

<p>𑄢𑄚𑄨 𑄟𑄨𑄣𑄬𑄝𑄮 𑄇𑄧𑄠𑄴𑄘𑄬—𑄟𑄭𑄪 𑄦𑄧𑄣𑄪𑄁𑄉𑄬 𑄢𑄚𑄨 𑄟𑄨𑄣𑄬𑅁 𑄇𑄢𑄧𑄣𑄴𑄣𑄰𑄱 𑄇𑄮𑄣𑄴 𑄚𑄧 𑄉𑄧𑄢𑄧𑄁𑅁 𑄈𑄣𑄨𑄇𑄴 𑄥𑄌𑄳𑄠 𑄥𑄪𑄉𑄮𑄢𑄴𑄝𑄮 𑄟𑄧 𑄛𑄊𑄚 𑄎𑄪𑄟𑄮
𑄙𑄚𑄪𑄚𑄴 𑄈𑄬𑄭 𑄘𑄬𑄢𑄴 𑄇𑄨𑄚𑄬𑄭 𑄖𑄢𑄬 𑄙𑄝𑄬𑄝𑄖𑄴𑄖𑄬𑄭 𑄊𑄪𑄖𑄳𑄠𑄝𑄮𑄢𑄬 𑄟𑄪𑄉𑄪𑄢𑄬𑄠𑄮𑄁𑅁</p>

<p>𑄢𑄎𑄠𑄴 𑄇𑄧𑄣𑄧𑄘𑄬—𑄃𑄧, 𑄥𑄣𑄬𑄘𑄧 𑄢𑄚𑄨 𑄟𑄨𑄣𑄬𑄝𑄮𑄢𑄴 𑄘𑄪𑄌𑄴 𑄚𑄬𑄭𑅁 𑄘𑄪𑄌𑄴 𑄦𑄧𑄣𑄧𑄘𑄬 𑄥𑄌𑄳𑄠 𑄥𑄪𑄉𑄮𑄢𑄴𑄝𑄮𑄢𑄴𑅁 𑄖𑄬 𑄇𑄨𑄖𑄳𑄠𑄠𑄴 𑄢𑄚𑄨 𑄟𑄨𑄣𑄬𑄝𑄮
𑄛𑄊𑄚 𑄙𑄚𑄪𑄚𑄴 𑄈𑄬𑄭 𑄘𑄬𑄉𑄰𑄱? 𑄃𑄬𑄝𑄢𑄴 𑄖𑄢𑄬 𑄙𑄧𑄢𑄨 𑄃𑄚𑄧𑅁</p>

<p>𑄥𑄌𑄳𑄠 𑄥𑄪𑄉𑄮𑄢𑄴𑄝𑄮𑄢𑄬 𑄦𑄘𑄬 𑄒𑄬𑄋𑄬 𑄝𑄚𑄨 𑄢𑄎𑄴𑄝𑄢𑄨𑄖𑄴 𑄙𑄧𑄢𑄨 𑄃𑄚𑄨𑄣𑄇𑄴𑅁 𑄃𑄬𑄝𑄢𑄴 𑄥𑄌𑄳𑄠 𑄥𑄪𑄉𑄮𑄢𑄴𑄝𑄮 𑄇𑄧𑄠𑄴𑄘𑄬—𑄟𑄭𑄪 𑄟𑄧𑄚𑄧 𑄘𑄪𑄊𑄬, 𑄢𑄉𑄬
𑄢𑄚𑄨 𑄟𑄨𑄣𑄬𑄝𑄮 𑄙𑄚𑄪𑄚𑄴 𑄈𑄬𑄭 𑄘𑄮𑄁𑄉𑄬𑅁</p>

<p>𑄢𑄎 𑄖𑄢𑄬 𑄇𑄧𑄠𑄴𑄘𑄬—𑄖𑄧𑄢𑄴 𑄇𑄨 𑄢𑄉𑄴?</p>

<p>𑄟𑄧 𑄝𑄨𑄎𑄬𑄉𑄪𑄣𑄮𑄝𑄮 𑄛𑄨𑄉𑄨𑄢𑄬𑄉𑄪𑄚𑄬 𑄉𑄮𑄘 𑄇𑄟𑄬𑄢𑄬 𑄘𑄮𑄚𑄴𑅁</p>

<p>𑄢𑄎 𑄝𑄪𑄏𑄨𑄣𑄧𑄘𑄬 𑄘𑄪𑄌𑄴𑄌𑄚𑄴 𑄥𑄌𑄳𑄠 𑄥𑄪𑄉𑄮𑄢𑄴𑄝𑄮𑄢𑄴 𑄚𑄧𑄠𑄴𑅁 𑄃𑄬𑄝𑄢𑄴 𑄖𑄬 𑄦𑄪𑄉𑄪𑄟𑄴 𑄘𑄨𑄣𑄧—𑄛𑄨𑄉𑄨𑄢𑄬𑄉𑄪𑄚𑄧𑄢𑄬 𑄙𑄧𑄢𑄨 𑄃𑄚𑄧𑅁</p>

<p>𑄥𑄪𑄢𑄴 𑄉𑄧𑄢𑄨 𑄛𑄨𑄉𑄨𑄢𑄬𑄉𑄪𑄚𑄬 𑄢𑄎𑄴 𑄘𑄧𑄢𑄴𑄝𑄢𑄧𑄖𑄴 𑄦𑄎𑄨𑄢𑄴 𑄦𑄧𑄣𑄇𑄴𑅁</p>

<p>𑄃𑄬𑄝𑄢𑄴 𑄖𑄢 𑄥𑄌𑄳𑄠 𑄥𑄪𑄉𑄮𑄢𑄴𑄝𑄮𑄢𑄴 𑄝𑄨𑄎𑄬𑄉𑄪𑄣𑄮 𑄇𑄟𑄬𑄢𑄬 𑄘𑄨𑄝𑄢𑄴 𑄇𑄢𑄧𑄕 𑄜𑄧𑄉𑄧𑄘𑄁 𑄉𑄧𑄢𑄨𑄣𑄇𑄴𑅁 𑄢𑄎𑄃𑄮 𑄞𑄝𑄨𑄣𑄧𑄘𑄬 𑄍𑄧𑄢𑄴𑄟 𑄇𑄪𑄢𑄮𑄝𑄧𑄢𑄬
𑄝𑄨𑄌𑄬𑄢𑄴 𑄚𑄧 𑄉𑄧𑄌𑄳𑄠 𑄝𑄘𑄬 𑄝𑄨𑄌𑄬𑄢𑄴 𑄉𑄧𑄣𑄬𑄴 𑄒𑄨𑄇𑄴 𑄦𑄧𑄘𑄧 𑄚𑄧𑄠𑄴𑅁 𑄦𑄪𑄉𑄪𑄟𑄴 𑄦𑄧𑄣𑄧—𑄍𑄧𑄢𑄴𑄟 𑄇𑄪𑄢𑄮𑄝𑄮𑄢𑄬 𑄙𑄧𑄢𑄨 𑄃𑄚 𑄦𑄮𑄇𑄴𑅁</p>

<p>𑄌𑄪𑄙𑄮𑄟𑄪 𑄉𑄧𑄢𑄨 𑄍𑄧𑄢𑄴𑄟 𑄇𑄪𑄢𑄮𑄝𑄮 𑄢𑄎𑄴𑄘𑄧𑄢𑄴𑄝𑄢𑄧𑄖𑄴 𑄃𑄬𑄣𑄧𑅁 𑄓𑄧𑄢𑄬 𑄓𑄧𑄢𑄬 𑄇𑄧𑄣𑄧 𑄖 𑄍𑄧𑄉𑄪𑄚𑄧 𑄃𑄎𑄧𑄝𑄧 𑄥𑄛𑄴𑄮 𑄈𑄬𑄭 𑄘𑄳𑄠𑄙𑄬 𑄥𑄬 𑄇𑄧𑄙𑅁 𑄃
𑄇𑄧𑄣𑄧 𑄇𑄨𑄖𑄳𑄠𑄠𑄴 𑄛𑄨𑄉𑄨𑄢𑄬 𑄝𑄧𑄘𑄉𑄪𑄚𑄴 𑄈𑄬𑄭 𑄘𑄬𑄉𑄰𑄱𑅁</p>

<p>𑄢𑄎 𑄝𑄪𑄏𑄨𑄣𑄧𑄘𑄬 𑄘𑄪𑄌𑄴𑄍𑄚𑄴 𑄍𑄧𑄢𑄴𑄟 𑄇𑄪𑄢𑄮𑄝𑄮𑄢𑄴 𑄚𑄧𑄠𑄴𑅁 𑄃𑄬𑄝𑄢𑄴 𑄖𑄬 𑄇𑄧𑄣𑄧𑄘𑄬—𑄃𑄎𑄧𑄝𑄧 𑄥𑄛𑄴𑄮𑄢𑄬 𑄙𑄧𑄢𑄨 𑄃𑄚 𑄦𑄮𑄇𑄴𑅁</p>

<p>𑄇𑄋𑄬𑄣𑄴 𑄛𑄨𑄢𑄬 𑄉𑄧𑄢𑄨𑄚𑄬𑄭 𑄥𑄛𑄴𑄮 𑄢𑄎𑄴𑄘𑄧𑄢𑄴𑄝𑄢𑄧𑄖𑄴 𑄦𑄎𑄨𑄢𑄴 𑄦𑄧𑄣𑄧𑄉𑄨𑅁 𑄥𑄬𑄇𑄬𑄴-𑄃𑄮 𑄖 𑄊𑄉𑄚𑄴 𑄚𑄧 𑄥𑄪𑄉𑄰𑄱𑅁 𑄃𑄬𑄝𑄢𑄴 𑄖𑄬 𑄇𑄧𑄣𑄧 𑄇𑄨𑄖𑄳𑄠𑄠𑄴
𑄖𑄬 𑄇𑄪𑄢𑄮 𑄍𑄧𑄉𑄪𑄚𑄴 𑄈𑄬𑄭 𑄘𑄬𑄉𑄰𑄱 𑄥𑄬 𑄇𑄧𑄙𑄚𑄨𑅁</p>

<p>𑄢𑄎 𑄞𑄝𑄨𑄣𑄧𑄘𑄬, 𑄦𑄧𑄢𑄨𑄋𑄴𑄮 𑄡𑄧𑄘𑄨 𑄥𑄛𑄴𑄮 𑄇𑄋𑄬𑄣𑄴𑄮 𑄚𑄧 𑄦𑄪𑄢𑄨𑄘𑄮, 𑄥𑄣𑄬 𑄖𑄬 𑄇𑄪𑄢𑄮 𑄍𑄧𑄉𑄪𑄚𑄴 𑄈𑄬𑄭 𑄚𑄧 𑄘𑄨𑄣𑄪𑄚𑄴𑅁 𑄘𑄪𑄌𑄴𑄌𑄚𑄴 𑄦𑄧𑄣𑄧𑄘𑄬
𑄦𑄧𑄢𑄨𑄋𑄴𑄮𑄢𑄴𑅁 𑄖𑄢𑄬 𑄙𑄧𑄢𑄨 𑄃𑄚𑄧𑅁</p>

<p>𑄦𑄧𑄢𑄨𑄋𑄴𑄮𑄢𑄴 𑄃𑄨𑄚𑄴𑄘𑄨 𑄓𑄧𑄢𑄬 𑄟𑄧𑄢𑄨𑄝𑄢𑄴 𑄃𑄎𑄬𑄢𑄴 𑄚𑄬𑄭𑅁 𑄖𑄬 𑄢𑄎𑄴𑄝𑄢𑄨𑄖𑄴 𑄃𑄬𑄚𑄬𑄭 𑄇𑄧𑄠𑄬𑄇𑄴𑄛𑄧𑄣𑄴𑄣 𑄟𑄪𑄌𑄴𑄍𑄮 𑄉𑄬𑄣𑄧𑅁 𑄢𑄎𑄴𑄝𑄮𑄘𑄳𑄠𑄧𑄉𑄪𑄚𑄬 𑄛𑄚𑄨
𑄔𑄣𑄨 𑄘𑄨𑄚𑄬𑄭 𑄖𑄢𑄴 𑄦𑄪𑄌𑄴 𑄜𑄨𑄢𑄬 𑄃𑄚𑄨𑄣𑄇𑄴𑅁</p>

<p>𑄦𑄪𑄌𑄴 𑄃𑄬𑄚𑄬𑄭 𑄦𑄧𑄢𑄨𑄋𑄴𑄮 𑄇𑄧𑄣𑄧𑄘𑄬—𑄃𑄬𑄇𑄴𑄮 𑄝𑄚𑄴𑄘𑄧𑄢𑄬 𑄟𑄧 𑄇𑄋𑄬𑄣𑄴𑄮𑄖𑄴 𑄥𑄪𑄉𑄪𑄢𑄨𑄉𑄪𑄣𑄮 𑄜𑄬𑄣𑄬 𑄘𑄨𑄚𑄬𑄭 𑄓𑄧𑄢𑄬 𑄟𑄭𑄪 𑄙𑄝 𑄘𑄮𑄁𑅁 𑄇𑄧𑄇𑄬𑄴 𑄃𑄎𑄧𑄝𑄧 𑄥𑄛𑄴𑄮
𑄇𑄋𑄬𑄣𑄴𑄮 𑄦𑄪𑄢𑄨 𑄘𑄮𑄁, 𑄟𑄭𑄪 𑄇𑄰𑄱 𑄚𑄧 𑄛𑄢𑄧𑄁𑅁</p>

<p>𑄢𑄎 𑄃𑄬𑄝𑄢𑄴 𑄇𑄧𑄣𑄧—𑄝𑄚𑄴𑄘𑄧𑄢𑄴𑄝𑄮𑄢𑄬 𑄙𑄧𑄢𑄨 𑄃𑄚𑄧𑅁</p>

<p>𑄝𑄚𑄴𑄘𑄧𑄌𑄳𑄠 𑄃𑄧𑄚𑄳𑄠𑄧 𑄥𑄧𑄟𑄧𑄠𑄴 𑄙𑄬𑄁 𑄉𑄧𑄢𑄨𑄣𑄬-𑄃𑄮 𑄢𑄎 𑄓𑄇𑄳𑄠 𑄥𑄪𑄚𑄨𑄚𑄬𑄭 𑄌𑄪𑄙𑄮𑄟𑄪 𑄉𑄧𑄢𑄨 𑄢𑄎𑄴𑄝𑄢𑄨𑄖𑄴 𑄃𑄬𑄣𑄧𑅁 𑄃𑄬𑄝𑄢𑄴 𑄖𑄬 𑄇𑄧𑄣𑄧 𑄖𑄬
𑄇𑄨𑄖𑄳𑄠𑄠𑄴 𑄥𑄪𑄉𑄪𑄢𑄨𑄉𑄪𑄣𑄮𑄝𑄮 𑄜𑄬𑄣𑄬𑄭 𑄘𑄳𑄠𑅁</p>

<p>𑄖𑄬 𑄇𑄧𑄠𑄴𑄘𑄬—𑄃𑄬𑄟𑄴𑄝 𑄟𑄨𑄙𑄬 𑄥𑄪𑄉𑄪𑄢𑄨𑄉𑄪𑄣𑄮 𑄚𑄧 𑄈𑄬𑄚𑄬𑄭 𑄇𑄧𑄚𑄴𑄚 𑄜𑄬𑄣𑄬 𑄘𑄬? 𑄢𑄧𑄁𑄢𑄋𑄧 𑄢𑄧 𑄥𑄪𑄚𑄨 𑄓𑄧𑄢𑄬 𑄥𑄪𑄉𑄪𑄢𑄨𑄉𑄪𑄣𑄮𑄝𑄮 𑄜𑄬𑄣𑄬 𑄘𑄮𑄁𑄉𑄬𑅁</p>

<p>𑄃𑄬𑄝𑄢𑄴 𑄦𑄪𑄉𑄪𑄟𑄴 𑄦𑄧𑄣𑄧—𑄢𑄧𑄁𑄢𑄁 𑄛𑄬𑄇𑄴𑄮𑄢𑄬 𑄙𑄧𑄢𑄨 𑄃𑄚𑄧𑅁</p>

<p>𑄝𑄧𑄢𑄴 𑄓𑄮 𑄟𑄬𑄣𑄨 𑄢𑄧𑄁𑄢𑄁 𑄛𑄬𑄇𑄴𑄮 𑄢𑄎𑄴𑄘𑄧𑄢𑄴𑄝𑄢𑄧𑄖𑄴 𑄦𑄎𑄨𑄢𑄴 𑄦𑄧𑄣𑄧𑅁 𑄃𑄬𑄝𑄢𑄴 𑄖𑄬 𑄇𑄧𑄣𑄧 𑄖 𑄇𑄧𑄙—𑄘𑄬𑄝 𑄇𑄣 𑄟𑄭 𑄟𑄭𑄪 𑄃𑄧𑄣𑄧𑄢𑄴 𑄉𑄧𑄢𑄨
𑄉𑄏𑄧𑄖𑄴 𑄝𑄰𑄱𑄚𑄬 𑄃𑄭𑄪 𑄛𑄪𑄇𑄴 𑄈𑄋𑄧𑄢𑄴𑅁 𑄃𑄨𑄚𑄴𑄘𑄨 𑄃𑄬𑄇𑄴𑄮 𑄥𑄪𑄘𑄪𑄖𑄴𑄪𑄝𑄨 𑄟𑄧 𑄟𑄪𑄠𑄮𑄘𑄨 𑄥𑄧𑄟𑄬 𑄛𑄪𑄚𑄬𑄘𑄨 𑄚𑄳𑄦𑄨𑄉𑄨𑄣𑄬, 𑄃 𑄛𑄪𑄚𑄬𑄘𑄨 𑄥𑄧𑄟𑄬 𑄟𑄪𑄠𑄬𑄘𑄨 𑄚𑄳𑄦𑄨𑄉𑄨𑄣𑄨
𑄡𑄠𑄴𑅁 𑄖 𑄇𑄧𑄙𑄉𑄚𑄴 𑄥𑄪𑄚𑄨 𑄝𑄬𑄇𑄴𑄪𑄚𑄬 𑄦𑄎𑄨 𑄃𑄪𑄘𑄨𑄣𑄇𑄴𑅁 𑄖𑄬 𑄇𑄧𑄠𑄴𑄘𑄬—𑄖𑄪𑄟𑄨 𑄦𑄎𑄧𑄖𑄬𑄴 𑄚𑄬! 𑄥𑄬𑄇𑄬𑄴𑄚𑄬 𑄟𑄭𑄪 𑄛𑄨𑄢𑄬 𑄛𑄬𑄚𑄬𑄭 𑄘𑄬 𑄢𑄧𑄁𑄢𑄁 𑄉𑄧𑄢𑄨
𑄓𑄧𑄉𑄧𑄢𑄨 𑄃𑄪𑄖𑄴𑄗𑄮𑄁𑄉𑄬𑅁 𑄖 𑄢𑄧𑄝𑄮 𑄥𑄪𑄚𑄨 𑄢𑄎-𑄃𑄮 𑄃𑄪𑄉𑄪𑄢𑄨 𑄃𑄪𑄘𑄨𑄣𑄧𑅁</p>

<p>𑄢𑄎 𑄝𑄪𑄏𑄨𑄣𑄧𑄘𑄬—𑄦𑄧𑄠𑄴, 𑄥𑄬𑄚𑄧𑄖𑄳𑄠𑄠𑄴 𑄝𑄚𑄴𑄘𑄧𑄌𑄳𑄠 𑄃𑄪𑄉𑄪𑄢𑄨 𑄃𑄪𑄗𑄳𑄠𑄘𑄬𑅁 𑄖𑄬 𑄦𑄪𑄉𑄪𑄟𑄴 𑄘𑄨𑄣𑄧—𑄥𑄪𑄘𑄪𑄖𑄴𑄪𑄝𑄨𑄝𑄮𑄢𑄬 𑄙𑄧𑄢𑄨 𑄃𑄚𑄧𑅁</p>

<p>𑄃𑄬𑄝𑄢𑄴 𑄥𑄪𑄘𑄪𑄖𑄴𑄪𑄝𑄨𑄝𑄮 𑄢𑄎𑄴𑄘𑄧𑄢𑄴𑄝𑄢𑄧𑄖𑄴 𑄃𑄬𑄣𑄧𑅁 𑄢𑄎𑄴𑄘𑄧𑄢𑄴𑄝𑄢𑄧𑄖𑄴 𑄃𑄬𑄚𑄬𑄭 𑄃𑄨𑄘𑄪𑄇𑄴𑄮 𑄛𑄧𑄥𑄪𑄛𑄧𑄇𑄴𑄈𑄨 𑄘𑄬𑄊𑄨𑄚𑄬𑄭 𑄖𑄬 𑄃𑄟𑄳𑄦𑄧𑄇𑄴 𑄦𑄧𑄣𑄧𑅁 𑄢𑄎
𑄛𑄪𑄎𑄮𑄢𑄴 𑄉𑄧𑄢𑄨𑄚𑄬𑄭 𑄖𑄬 𑄇𑄧𑄣𑄧 : </p>

<p>𑄟𑄭𑄪 𑄥𑄪𑄘𑄪𑄖𑄴𑄪𑄝𑄨𑅁 𑄟𑄧 𑄥𑄧𑄟𑄌𑄳𑄠 𑄈𑄧𑄌𑄳𑄠𑄧 𑄝𑄬𑄋𑄴𑄮 𑄇𑄧𑄠𑄬𑄘𑄬 𑄝𑄨𑄢𑄬𑄑𑄴 𑄝𑄧𑄢𑄴𑄝𑄧 𑄦𑄧𑄝𑄧𑅁 𑄖𑄬 𑄘𑄧 𑄉𑄘𑄧 𑄥𑄬𑄢𑄬 𑄗𑄬𑄭 𑄛𑄢𑄨𑄝𑄮𑅁 𑄟𑄭𑄪 𑄇𑄪𑄙𑄪
𑄗𑄬𑄟𑄴? 𑄓𑄧𑄢𑄬 𑄟𑄭𑄪 𑄣𑄪𑄉𑄬 𑄗𑄬𑄝𑄖𑄳𑄠𑄠𑄴 𑄢𑄧𑄁𑄢𑄋𑄧 𑄛𑄬𑄘𑄧𑄖𑄴 𑄥𑄧𑄟𑄴𑄟𑄮𑄁𑄉𑄰𑄱𑅁</p>

<p>𑄢𑄎 𑄃𑄬𑄝𑄢𑄴 𑄦𑄪𑄉𑄪𑄟𑄴 𑄘𑄨𑄣𑄧—𑄈𑄧𑄌𑄳𑄠𑄧𑄝𑄬𑄋𑄴𑄮𑄢𑄬 𑄙𑄧𑄢𑄨 𑄃𑄚𑄧𑅁 𑄥𑄮𑄚𑄳𑄠𑄧𑄉𑄪𑄚𑄬 𑄈𑄧𑄌𑄳𑄠𑄧𑄝𑄬𑄋𑄴𑄮𑄢𑄬 𑄙𑄧𑄢𑄨 𑄃𑄚𑄨𑄣𑄇𑄴𑅁 𑄝𑄬𑄇𑄴𑄪𑄚𑄮 𑄃𑄨𑄙𑄪 𑄛𑄧𑄢𑄨𑄌𑄴𑄇𑄢𑄴
𑄦𑄧𑄣𑄧𑄘𑄬, 𑄈𑄧𑄌𑄳𑄠𑄧 𑄝𑄬𑄋𑄴𑄮𑄢𑄴 𑄟𑄨𑄏𑄬 𑄇𑄧𑄙𑄢𑄴 𑄇𑄢𑄧𑄚𑄬 𑄖𑄢𑄢𑄴 𑄃𑄬𑄭 𑄘𑄪𑄢𑄴𑄉𑄧𑄖𑄨𑅁 𑄢𑄎 𑄃𑄬𑄝𑄢𑄴 𑄥𑄌𑄴𑄖𑄨𑄢𑄴 𑄝𑄨𑄙𑄚𑄴 𑄉𑄧𑄢𑄨𑄣𑄧𑅁 𑄢𑄎𑄠𑄴
𑄇𑄧𑄣𑄧𑄘𑄬—𑄢𑄎𑄴𑄝𑄢𑄨𑄢𑄴 𑄇𑄖𑄴𑄮𑄣𑄴 𑄉𑄌𑄴𑄮𑄖𑄴 𑄝𑄚𑄨 𑄈𑄧𑄌𑄳𑄠𑄧 𑄝𑄬𑄋𑄴𑄮𑄢𑄬 𑄛𑄨𑄘𑄮𑄉𑄰𑄱𑅁 𑄡𑄬 𑄦𑄪𑄉𑄪𑄟𑄴 𑄥𑄬 𑄙𑄧𑄇𑄳𑄠 𑄥𑄌𑄴𑄖𑄨 𑄘𑄳𑄠 𑄦𑄧𑄣𑄧𑅁</p>

<p>𑄥𑄨𑄖𑄴𑄪𑄚𑄴 𑄙𑄧𑄢𑄨 𑄈𑄧𑄌𑄳𑄠𑄧 𑄝𑄬𑄋𑄴𑄮 𑄌𑄟𑄚𑄴 𑄇𑄖𑄴𑄮𑄣𑄴 𑄉𑄏𑄧 𑄙𑄧𑄇𑄴 𑄌𑄨𑄘𑄨𑄢𑄬 𑄦𑄧𑄣𑄧, 𑄃 𑄖 𑄣𑄮𑄉𑄚𑄴 𑄇𑄖𑄴𑄮𑄣𑄴 𑄉𑄏𑄧 𑄈𑄨𑄢𑄮 𑄙𑄧𑄇𑄴 𑄙𑄪𑄝𑄴
𑄦𑄧𑄣𑄧𑅁♦</p>

<h2>𑄖𑄬𑄘𑄰𑄱 𑄝𑄛𑄴</h2>

<p>𑄝𑄬𑄉𑄨𑄘𑄮 𑄛𑄪𑄢𑄮𑄚𑄨 𑄘𑄨𑄚𑄮𑄢𑄴 𑄇𑄧𑄙𑅁 𑄥𑄬𑄇𑄬𑄴𑄚𑄬 𑄞𑄨𑄣𑄬 𑄝𑄚𑄴𑄘𑄧𑄢𑄪𑄚𑄬 𑄇𑄧𑄙 𑄇𑄰𑄱 𑄛𑄢𑄨𑄘𑄇𑄴𑅁 𑄖𑄢 𑄗𑄬𑄘𑄇𑄴 𑄟𑄚𑄪𑄏𑄮𑄢𑄴 𑄇𑄠𑄴𑄇𑄪𑄢𑄬,
𑄟𑄚𑄪𑄌𑄴𑄪𑄚𑄴𑄘𑄰𑄱 𑄟𑄨𑄣𑄨𑄏𑄪𑄣𑄨𑅁 𑄎𑄪𑄟𑄮𑄖𑄴 𑄉𑄬𑄣𑄬, 𑄏𑄢𑄧𑄖𑄴 𑄉𑄬𑄣𑄬 𑄝 𑄛𑄚𑄨𑄊𑄘𑄧𑄖𑄴 𑄉𑄬𑄣𑄬 𑄝𑄚𑄴𑄘𑄧𑄢𑄪𑄚𑄮𑄢𑄴 𑄘𑄬𑄊 𑄛 𑄡𑄬𑄘𑄧𑅁 𑄖𑄢 𑄟𑄚𑄪𑄌𑄴𑄪𑄚𑄴𑄘𑄰𑄱 𑄇𑄧𑄙
𑄇𑄧𑄙𑄇𑄴 —𑄉𑄧𑄛𑄴𑄥𑄧𑄛𑄴 𑄘𑄨𑄘𑄇𑄴𑅁 𑄟𑄳𑄦𑄖𑄴𑄧𑄢𑄴 𑄥𑄬𑄢𑄴 𑄥𑄪𑄝𑄨𑄙𑄬 𑄛𑄬𑄣𑄬 𑄖𑄢 𑄟𑄚𑄪𑄌𑄴𑄪𑄚𑄮𑄢𑄴 𑄎𑄪𑄟𑄮𑄖𑄴𑄪𑄚𑄴 𑄃𑄣𑄪 𑄇𑄪𑄎𑄪 𑄃 𑄜𑄧𑄣𑄴 𑄛𑄊𑄮𑄢𑄴 𑄌𑄪𑄢𑄴 𑄉𑄧𑄢𑄨
𑄈𑄬𑄭 𑄘𑄨𑄘𑄇𑄴𑄇𑄰𑄱𑅁 𑄥𑄨𑄠𑄬𑄚𑄬 𑄟𑄚𑄪𑄌𑄴𑄪𑄚𑄬 𑄝𑄚𑄴𑄘𑄧𑄢𑄪𑄚𑄮𑄢𑄬 𑄇𑄮𑄌𑄴 𑄚𑄧 𑄛𑄬𑄘𑄇𑄴𑅁 𑄖𑄢 𑄝𑄚𑄴𑄘𑄧𑄢𑄪𑄚𑄮𑄢𑄬 𑄙𑄳𑄠 𑄙𑄳𑄠 𑄉𑄧𑄢𑄨 𑄇𑄪𑄉𑄪𑄢𑄴 𑄥𑄰𑄱
𑄘𑄨𑄘𑄇𑄴𑅁</p>

<p>𑄥𑄬𑄭 𑄛𑄪𑄢𑄮𑄚𑄨 𑄘𑄨𑄚𑄮𑄖𑄴 𑄃𑄬𑄇𑄴 𑄝𑄟𑄧𑄖𑄴 𑄃𑄬𑄣𑄧 𑄘𑄋𑄧𑄢𑄴 𑄃𑄬𑄇𑄴𑄇𑄚𑄴 𑄌𑄋𑄴𑄟𑄳𑄦 𑄃𑄘𑄟𑄴𑅁 𑄥𑄬𑄭 𑄃𑄘𑄟𑄧𑄢𑄴 𑄟𑄨𑄣𑄬𑄉𑄪𑄚𑄬 𑄇𑄟𑄧𑄢𑄴 𑄥𑄬𑄢𑄴 𑄛𑄬𑄣𑄬
𑄥𑄬𑄢𑄬 𑄥𑄬𑄢𑄬 𑄥𑄧𑄟𑄌𑄳𑄠 𑄝𑄧𑄘𑄨 𑄢𑄚𑄳𑄠 𑄝𑄬𑄢 𑄡𑄬𑄘𑄇𑄴, 𑄖𑄮𑄚𑄴𑄛𑄖𑄴 𑄖𑄮𑄉𑄬𑄘𑄇𑄴𑄇𑄰𑄱𑅁 𑄃𑄬𑄇𑄴𑄘𑄨𑄚𑄳𑄠 𑄥𑄬 𑄃𑄘𑄟𑄧𑄢𑄴 𑄥𑄖𑄴𑄎𑄧𑄚𑄴 𑄉𑄝𑄪𑄢𑄴 𑄟𑄨𑄣𑄬
𑄢𑄚𑄳𑄠𑄖𑄴 𑄡𑄬𑄭𑄠𑄮𑄚𑄴 𑄖𑄮𑄚𑄴 𑄖𑄮𑄉𑅁 𑄖𑄢 𑄝𑄬𑄉𑄨𑄘𑄮 𑄢𑄚𑄳𑄠 𑄎𑄪𑄟𑄴 𑄝𑄬𑄢𑄬𑄚𑄬𑄭 𑄝𑄪𑄉𑄨 𑄗𑄨𑄉𑄬 𑄖𑄮𑄚𑄴𑄛𑄖𑄴 𑄖𑄮𑄉𑄬𑄭 𑄜𑄨𑄢𑄨𑄝𑄢𑄴 𑄃𑄧𑄇𑄴𑄖𑄧𑄖𑄴 𑄃𑄙 𑄛𑄧𑄙𑄧𑄖𑄴
𑄃𑄬𑄇𑄴𑄇𑄚𑄴 𑄉𑄋𑄧 𑄛𑄢𑄧𑄖𑄴 𑄟𑄙𑄖𑄴𑄪𑄚𑄴 𑄝𑄪𑄉𑄨𑄉𑄪𑄚𑄴 𑄣𑄟𑄬𑄭 𑄗𑄰𑄱 𑄇𑄬𑄠𑄬𑄢𑄴 𑄛𑄨𑄚𑄮𑄚𑄴 𑄈𑄘𑄨 𑄈𑄪𑄣𑄨 𑄉𑄋𑄧𑄖𑄴 𑄣𑄟𑄨𑄣𑄇𑄴𑄇𑄰𑄱 𑄉𑄘𑄨𑄝𑄖𑄳𑄠𑄠𑄴𑅁 𑄦𑄨𑄣𑄴 𑄦𑄧𑄠𑄴
𑄥𑄧𑄁 𑄉𑄘𑄨𑄚𑄬𑄭 𑄡𑄧𑄇𑄬𑄴𑄚𑄴 𑄖𑄢 𑄛𑄢𑄧𑄖𑄴 𑄃𑄪𑄘𑄨𑄣𑄇𑄴𑄨, 𑄌𑄚𑄴𑄘𑄬 𑄖𑄢𑄢𑄴 𑄇𑄝𑄧𑄢𑄚𑄨 𑄚𑄬𑄭𑅁 𑄃𑄟𑄳𑄦𑄧𑄇𑄴 𑄦𑄰𑄱 𑄖𑄢 𑄇𑄝𑄧𑄢𑄚𑄨 𑄖𑄮𑄉 𑄙𑄧𑄢𑄨𑄣𑄇𑄴𑅁
𑄃𑄨𑄚𑄴𑄘𑄨 𑄃𑄪𑄚𑄴𑄘𑄨 𑄞𑄨𑄣𑄴𑄞𑄨𑄣𑄘𑄬 𑄞𑄨𑄣𑄴𑄞𑄨𑄣𑄘𑄬 𑄖𑄢 𑄘𑄬𑄊𑄧𑄚𑄴𑄘𑄬 𑄃𑄬𑄇𑄴𑄮 𑄃𑄚𑄴𑄘𑄌𑄳𑄠 𑄘𑄋𑄧𑄢𑄴 𑄃 𑄃𑄧𑄎𑄧𑄣𑄴 𑄉𑄏𑄧 𑄜𑄉𑄖𑄴 𑄃𑄬𑄇𑄴𑄮 𑄝𑄚𑄴𑄘𑄧𑄢𑄬 𑄖𑄢𑄢𑄴
𑄇𑄝𑄧𑄢𑄚𑄨 𑄃𑄎 𑄉𑄧𑄢𑄨 𑄙𑄧𑄢𑄨𑄚𑄬𑄭 𑄣𑄪𑄎𑄪𑄢𑄪𑄇𑄴 𑄉𑄧𑄢𑄨 𑄝𑄰𑄱 𑄃𑄊𑄬𑅁 𑄥𑄬𑄝𑄬𑄘𑄬𑄚𑄴 𑄖𑄢 𑄇𑄝𑄧𑄢𑄚𑄨 𑄜𑄨𑄢𑄨 𑄛𑄬𑄝𑄖𑄳𑄠𑄠𑄴 𑄝𑄬𑄊𑄬 𑄥𑄧𑄁𑄉𑄧𑄢𑄨 𑄝𑄚𑄴𑄘𑄧𑄌𑄳𑄠𑄖𑄪𑄴𑄚𑄴
𑄇𑄪𑄎𑄮𑄣𑄨 𑄉𑄧𑄢𑄨 𑄇𑄝𑄧𑄢𑄚𑄨 𑄟𑄊 𑄙𑄧𑄢𑄨𑄣𑄇𑄴𑅁 𑄖𑄢 𑄇𑄧𑄣𑄇𑄴 : </p>

<p>𑄃𑄮 𑄝𑄚𑄴𑄘𑄧𑄌𑄳𑄠, 𑄃𑄟 𑄇𑄝𑄧𑄢𑄚𑄨 𑄜𑄬𑄣𑄬𑄭 𑄘𑄬𑅁</p>

<p>𑄝𑄚𑄴𑄘𑄧𑄌𑄳𑄠 𑄉𑄏𑄧 𑄜𑄉𑄖𑄴𑄪𑄚𑄴 𑄟𑄪 𑄝𑄞𑄬𑄭 𑄇𑄧𑄣𑄧 : </p>

<p>𑄃𑄨𑄀𑄦𑄨 𑄎𑄧𑄇𑄴, 𑄃𑄨𑄀𑄦𑄨 𑄎𑄧𑄇𑄴, 𑄃𑄬𑄝𑄢𑄴 𑄇𑄬𑄚𑄴𑄏𑄚𑄴 𑄣𑄉𑄬!</p>

<p>𑄇𑄣𑄳𑄠 𑄙𑄳𑄠 𑄙𑄳𑄠, 𑄙𑄮𑄣𑄳𑄠 𑄙𑄳𑄠𑄬 𑄙𑄳𑄠𑄬</p>

<p>𑄇𑄰𑄱𑄠𑄮𑄘𑄬 𑄦𑄨𑄘𑄮𑄖𑄴 𑄃𑄊𑄬 𑄚𑄨 𑄃𑄉𑄬?</p>

<p>𑄟𑄨𑄣𑄬𑄉𑄪𑄚𑄬 𑄃𑄢𑄧 𑄚𑄮𑄚𑄬𑄠𑄬 𑄢𑄧 𑄟𑄬𑄣𑄨 𑄇𑄪𑄎𑄮𑄣𑄨 𑄉𑄧𑄢𑄨 𑄇𑄧𑄣𑄇𑄴 : </p>

<p>𑄃𑄢𑄴 𑄇𑄧𑄙𑄧𑄁 𑄚𑄧𑄠𑄴</p>

<p>𑄝𑄚𑄴𑄘𑄧𑄌𑄳𑄠 𑄇𑄧𑄙𑄧𑄁 𑄚𑄧𑄠𑄴𑅁</p>

<p>𑄟𑄨𑄣𑄬𑄉𑄪𑄚𑄮𑄢𑄴 𑄇𑄪𑄎𑄮𑄣𑄨 𑄗𑄮𑄢𑄨 𑄚𑄧 𑄛𑄢𑄨 𑄝𑄚𑄴𑄘𑄮𑄌𑄳𑄠 𑄇𑄧𑄣𑄧, 𑄎𑄧𑄚𑄴 𑄉𑄧𑄘𑄬 𑄉𑄧𑄘𑄬 𑄇𑄪𑄎𑄮𑄣𑄨 𑄉𑄧𑄢𑄨 𑄉𑄧𑄢𑄨 𑄃𑄬𑄇𑄴 𑄛𑄧𑄠𑄴𑄙𑄬𑄖𑄴𑄪𑄚𑄴 𑄃𑄬𑄇𑄴 𑄛𑄧𑄠𑄴𑄙𑄬
𑄃𑄧𑄎𑄧𑄣𑄧𑄖𑄴 𑄃𑄪𑄘𑄨𑄣𑄬𑄉𑄨 𑄖𑄬 𑄇𑄝𑄧𑄢𑄚𑄨 𑄘𑄨𑄟𑄴𑄝𑄬𑅁 𑄟𑄨𑄣𑄬𑄉𑄪𑄚𑄬 𑄌𑄚𑄴𑄘𑄬, 𑄉𑄌𑄴𑄮𑄖𑄴 𑄃𑄬𑄇𑄴𑄇𑄚𑄴 𑄥𑄋𑄮 𑄃𑄝𑄪𑄎𑄬𑄠𑄬 𑄃𑄊𑄬𑅁 𑄟𑄳𑄦𑄖𑄴𑄧𑄢𑄴 𑄥𑄋𑄪𑄉𑄚𑄴 𑄝𑄬𑄭
𑄃𑄬𑄇𑄴𑄎𑄧𑄚𑄧𑄖𑄴𑄪𑄚𑄴 𑄝𑄬𑄌𑄴 𑄘𑄨𑄎𑄧𑄚𑄴 𑄃𑄪𑄘𑄨 𑄚𑄧 𑄛𑄢𑄬𑅁 𑄥𑄨𑄠𑄬𑄚𑄬 𑄖𑄢 𑄝𑄚𑄴𑄘𑄧𑄌𑄳𑄠 𑄇𑄧𑄙𑄚𑄴 𑄟𑄚𑄨𑄚𑄬𑄭 𑄃𑄬𑄇𑄴𑄎𑄧𑄚𑄴 𑄃𑄬𑄇𑄴𑄎𑄧𑄚𑄴 𑄉𑄧𑄢𑄨 𑄃𑄪𑄘𑄨 𑄃𑄪𑄘𑄨
𑄇𑄝𑄧𑄢𑄚𑄨 𑄃𑄚𑄨𑄝𑄇𑄴𑄇𑄰𑄱𑅁 𑄖𑄬𑄟𑄴𑄟𑄁 𑄟𑄧𑄎𑄨𑄟𑄴 𑄛𑄧𑄖𑄴𑄗𑄧𑄟𑄴 𑄝𑄬𑄉𑄧𑄖𑄴𑄪𑄚𑄴 𑄃𑄪𑄎𑄪𑄣𑄮 𑄟𑄨𑄣𑄬𑄝𑄮 𑄝𑄚𑄴𑄘𑄧𑄌𑄳𑄠𑄢𑄬 𑄇𑄪𑄎𑄮𑄣𑄨 𑄉𑄧𑄢𑄨 𑄇𑄧𑄣𑄧 : </p>

<p>𑄃𑄮 𑄝𑄚𑄴𑄘𑄧𑄌𑄳𑄠, 𑄟𑄧 𑄇𑄝𑄧𑄢𑄚𑄨 𑄜𑄬𑄣𑄬𑄭 𑄘𑄬𑅁</p>

<p>𑄃𑄬𑄝𑄢𑄴 𑄝𑄚𑄴𑄘𑄧𑄌𑄳𑄠 𑄇𑄧𑄣𑄧 : </p>

<p>𑄃𑄬𑄇𑄴 𑄛𑄧𑄠𑄴𑄙𑄬 𑄃𑄪𑄘𑄨𑄣𑄬 𑄖𑄬 𑄘𑄨𑄟𑄴𑄝𑄬𑅁</p>

<p>𑄟𑄨𑄣𑄬𑄝𑄮 𑄥𑄋𑄪𑄉𑄚𑄴 𑄝𑄬𑄭 𑄃𑄬𑄇𑄴 𑄛𑄧𑄠𑄴𑄙𑄬 𑄃𑄪𑄘𑄨𑄣𑄮𑄉𑄰𑄱𑅁 𑄝𑄚𑄴𑄘𑄮𑄌𑄳𑄠 𑄖 𑄇𑄝𑄧𑄢𑄚𑄨 𑄜𑄬𑄣𑄬𑄭 𑄘𑄨𑄣𑄮𑅁 𑄖𑄬 𑄇𑄝𑄧𑄢𑄚𑄨 𑄜𑄨𑄢𑄨 𑄛𑄬𑄭 𑄚𑄎𑄪𑄇𑄴
𑄇𑄎𑄪𑄇𑄴𑅁 𑄃𑄬𑄝𑄢𑄴 𑄛𑄧𑄖𑄴𑄗𑄧𑄟𑄴 𑄟𑄨𑄣𑄬𑄝𑄮𑄖𑄴𑄪𑄚𑄴 𑄇𑄧𑄚𑄬𑄖𑄴 𑄟𑄨𑄣𑄬𑄝𑄮 𑄇𑄪𑄎𑄮𑄣𑄨 𑄉𑄧𑄢𑄨 𑄇𑄧𑄣𑄧 : </p>

<p>𑄃𑄮 𑄝𑄚𑄴𑄘𑄧𑄌𑄳𑄠, 𑄟𑄧 𑄇𑄝𑄧𑄢𑄚𑄨 𑄜𑄬𑄣𑄬𑄭 𑄘𑄬𑅁 </p>

<p>𑄝𑄚𑄴𑄘𑄧𑄌𑄳𑄠 𑄖𑄢𑄬 𑄇𑄧𑄣𑄧 : </p>

<p>𑄘𑄨 𑄛𑄧𑄠𑄴𑄙𑄬 𑄃𑄪𑄘𑄨𑄣𑄬𑄉𑄨 𑄖𑄬 𑄘𑄨𑄟𑄴𑄝𑄬𑅁</p>

<p>𑄟𑄨𑄣𑄬𑄝𑄮 𑄝𑄚𑄴𑄘𑄮𑄌𑄳𑄠𑄢𑄴 𑄇𑄧𑄙 𑄟𑄧𑄎𑄨𑄟𑄴 𑄥𑄋𑄪𑄉𑄚𑄧𑄢𑄴 𑄘𑄨 𑄛𑄧𑄠𑄴𑄙𑄬 𑄥𑄧𑄁 𑄃𑄪𑄘𑄨𑄣𑄮𑄉𑄰𑄱𑅁 𑄝𑄚𑄴𑄘𑄧𑄌𑄳𑄠 𑄖 𑄇𑄝𑄧𑄢𑄚𑄨 𑄖𑄢𑄬 𑄣𑄪𑄊𑄨 𑄟𑄢𑄨
𑄘𑄨𑄣𑄮𑅁 𑄃𑄬𑄝𑄢𑄴 𑄖𑄖𑄴𑄪𑄚𑄴 𑄇𑄧𑄚𑄬𑄖𑄴 𑄟𑄨𑄣𑄬𑄝𑄮𑄢𑄴 𑄛𑄣𑅁 𑄖𑄬𑄃𑄮 𑄛𑄧𑄖𑄴𑄗𑄧𑄟𑄴 𑄇𑄪𑄎𑄮𑄣𑄨 𑄉𑄧𑄢𑄨 𑄟𑄉𑄨𑄚𑄬𑄭 𑄖𑄨𑄚𑄴 𑄛𑄧𑄠𑄴𑄙𑄬 𑄥𑄧𑄁 𑄃𑄪𑄘𑄨𑄣𑄮𑄉𑄰𑄱𑅁 𑄝𑄚𑄴𑄘𑄧𑄌𑄳𑄠
𑄖𑄢𑄬-𑄃𑄮 𑄇𑄝𑄧𑄢𑄚𑄨 𑄜𑄬𑄢𑄧𑄖𑄴 𑄘𑄨𑄣𑄮𑅁 𑄃𑄨𑄋𑄨𑄢𑄨 𑄃𑄨𑄋𑄨𑄢𑄨 𑄃𑄬𑄉𑄬 𑄃𑄬𑄉𑄬 𑄍𑄧𑄎𑄧𑄚𑄴 𑄥𑄧𑄁 𑄇𑄝𑄧𑄢𑄚𑄨 𑄜𑄬𑄢𑄧𑄖𑄴 𑄛𑄬𑄣𑄇𑄴𑅁 𑄃𑄬𑄝𑄢𑄧𑄖𑄴 𑄝𑄬𑄉𑄧 𑄇𑄧𑄚𑄬𑄖𑄴𑄮𑄢𑄴
𑄛𑄣𑅁 𑄖 𑄚𑄋𑄚𑄴 𑄝𑄙𑄰𑄱𑄝𑄨𑅁 𑄖𑄬 𑄃𑄬𑄇𑄬𑄴𑄚 𑄚𑄝𑄪𑄁 𑄚𑄝𑄁 𑄟𑄪𑄈𑄳𑄠𑅁 𑄖𑄬 𑄌𑄠𑄴𑄘𑄬—𑄃𑄬𑄝𑄢𑄧𑄖𑄴 𑄥𑄖𑄴 𑄛𑄧𑄠𑄴𑄙𑄬 𑄥𑄧𑄁 𑄃𑄪𑄘𑄨𑄣𑄬𑄉𑄰𑄱 𑄝𑄚𑄴𑄘𑄧𑄢𑄴𑄝𑄮𑄢𑄴
𑄟𑄪𑄎𑄪𑄋𑄬 𑄖𑄬 𑄣𑄪𑄋𑄨𑄝𑄮𑄉𑄰𑄱𑅁 𑄖𑄢𑄴 𑄟𑄧𑄚𑄚𑄧𑄖𑄴 𑄇𑄬𑄚𑄴𑄏𑄚𑄴 𑄇𑄬𑄚𑄴𑄏𑄚𑄴 𑄣𑄉𑄨𑄣𑄮𑅁 𑄖𑄬 𑄇𑄧𑄣𑄧, 𑄟𑄭𑄪 𑄥𑄋𑄪𑄉𑄚𑄴 𑄃𑄪𑄘𑄨 𑄛𑄖𑄴𑄖𑄪𑄁 𑄚𑄧𑄠𑄴𑅁 𑄝𑄚𑄴𑄘𑄧𑄢𑄴𑄝𑄮
𑄡𑄨𑄠𑄚𑄴𑄛𑄠𑄴 𑄉𑄧𑄢𑄨𑄣𑄬! 𑄖 𑄇𑄧𑄙𑄚𑄴 𑄥𑄪𑄚𑄨𑄚𑄬𑄭 𑄝𑄬𑄇𑄴 𑄟𑄨𑄣𑄬𑄉𑄪𑄚𑄬 𑄇𑄨𑄘𑄨𑄇𑄴 𑄇𑄨𑄘𑄨𑄇𑄴 𑄦𑄎𑄨 𑄃𑄪𑄘𑄨𑄣𑄇𑄴𑅁 𑄇𑄧𑄠𑄬𑄇𑄴𑄎𑄧𑄚𑄬 𑄦𑄎𑄨 𑄦𑄎𑄨 𑄇𑄧𑄣𑄇,
𑄦𑄧𑄠𑄴𑄘𑄬 𑄌𑄮, 𑄝𑄚𑄴𑄘𑄮𑄌𑄳𑄠 𑄦𑄧𑄣𑄬 𑄦𑄘𑄧𑄖𑄴 𑄙𑄧𑄢𑄨 𑄢𑄊𑄬𑄝𑄧𑄘𑄬 𑄥𑄳𑄠! 𑄃𑄬𑄇𑄴 𑄘𑄉𑄨𑄠𑄬 𑄖𑄢𑄢𑄬 𑄏𑄏𑄨 𑄟𑄢𑄨 𑄇𑄧𑄣𑄇, 𑄖𑄧𑄟𑄢𑄴 𑄦𑄧𑄣𑄬 𑄝𑄚 𑄥𑄬𑄭
𑄚𑄧𑄠𑄴𑄘𑄬 𑄇𑄧𑄙𑄚𑄨𑅁 𑄝𑄚𑄴𑄘𑄧𑄢𑄬 𑄝𑄪𑄏𑄮 𑄟𑄚𑄪𑄌𑄴 𑄣𑄧𑄚𑄴𑄘𑄬 𑄥𑄪𑄚𑄳𑄠𑄧𑄘𑄬? 𑄖𑄢 𑄇𑄧𑄣𑄇, 𑄡 𑄡 𑄝𑄙𑄰𑄱𑄝𑄨𑅁 𑄖𑄧 𑄇𑄝𑄧𑄢𑄚𑄨 𑄏𑄘𑄨 𑄏𑄘𑄨 𑄟𑄊𑄨
𑄃𑄚𑄴𑄘𑄰𑄱, 𑄊𑄧𑄢𑄧𑄖𑄴 𑄜𑄨𑄢𑄨𑄘𑄮𑄁 𑄟𑄣𑄬𑅁 𑄝𑄬𑄊𑄬 𑄦𑄘𑄦𑄖𑄳𑄠 𑄇𑄪𑄎𑄮𑄣𑄨 𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄝𑄙𑄰𑄱𑄝𑄨 𑄢𑄎𑄨 𑄦𑄧𑄣𑄧𑅁 𑄖𑄬 𑄝𑄚𑄴𑄘𑄧𑄌𑄳𑄠𑄢𑄬 𑄇𑄪𑄎𑄮𑄣𑄨 𑄉𑄧𑄢𑄨
𑄇𑄧𑄣𑄧 : 𑄃𑄮 𑄝𑄚𑄴𑄘𑄧𑄌𑄳𑄠, 𑄟𑄧 𑄇𑄝𑄧𑄢𑄚𑄨 𑄜𑄬𑄣𑄬𑄭 𑄘𑄬𑅁</p>

<p>𑄝𑄚𑄴𑄘𑄧𑄌𑄳𑄠 𑄃𑄉𑄧 𑄥𑄚𑄳𑄠 𑄉𑄧𑄢𑄨 𑄃𑄬𑄝𑄢𑄮 𑄇𑄧𑄣𑄧 : </p>

<p>𑄥𑄖𑄴 𑄛𑄧𑄠𑄴𑄙𑄬 𑄃𑄪𑄘𑄨𑄣𑄬𑄉𑄨 𑄖𑄬 𑄘𑄨𑄟𑄴𑄝𑄬𑅁</p>

<p>𑄝𑄙𑄰𑄱𑄝𑄨 𑄓𑄮𑄢𑄬𑄭 𑄓𑄮𑄢𑄬𑄭 𑄉𑄧𑄚𑄨 𑄉𑄧𑄚𑄨 𑄥𑄖𑄴 𑄛𑄧𑄠𑄴𑄙𑄬 𑄃𑄪𑄘𑄨𑄣𑄮𑄉𑄰𑄱𑅁 𑄖𑄬 𑄝𑄚𑄴𑄘𑄧𑄌𑄳𑄠𑄢𑄴 𑄟𑄪𑄎𑄪𑄋𑄬 𑄣𑄪𑄋𑄨𑄣𑄮𑄉𑄰𑄱𑅁 𑄝𑄚𑄴𑄘𑄧𑄌𑄳𑄠 𑄇𑄝𑄧𑄢𑄚𑄨 𑄝𑄞𑄬𑄭
𑄘𑄬𑄖𑄬𑄴 𑄥𑄚𑄴 𑄉𑄧𑄢𑄨𑄣𑄮𑅁 𑄟𑄳𑄦𑄖𑄴𑄧𑄢𑄴 𑄝𑄙𑄰𑄱𑄝𑄨 𑄡𑄬𑄭 𑄦𑄖𑄴𑄖𑄚𑄴 𑄝𑄞𑄬𑄣𑄧, 𑄝𑄚𑄴𑄘𑄧𑄌𑄳𑄠 𑄖𑄉𑄧𑄖𑄴 𑄉𑄧𑄢𑄨 𑄖 𑄦𑄖𑄴𑄖𑄚𑄧𑄖𑄴 𑄎𑄝𑄬𑄘𑄬𑄭 𑄙𑄧𑄢𑄨𑄣𑄮 𑄃
𑄣𑄧𑄉𑄧𑄖𑄴 𑄖𑄧𑄉𑄧𑄖𑄴 𑄑𑄚𑄨 𑄖𑄪𑄣𑄨𑄣𑄮𑄉𑄰𑄱 𑄉𑄏𑄧 𑄜𑄉𑄖𑄴𑅁 𑄖𑄧𑄣𑄬𑄖𑄴𑄪𑄚𑄴 𑄟𑄨𑄣𑄬𑄉𑄪𑄚𑄬 𑄝𑄬𑄉𑄬 𑄃𑄬𑄇𑄴𑄥𑄧𑄟𑄢𑄬 𑄎𑄧𑄉𑄢𑄴 𑄛𑄢𑄨 𑄃𑄪𑄘𑄨𑄣𑄇𑄴𑅁 𑄖𑄢 𑄇𑄧𑄣𑄇, 𑄃𑄮
𑄝𑄚𑄴𑄘𑄧𑄌𑄳𑄠, 𑄃𑄟 𑄥𑄧𑄟𑄌𑄳𑄠𑄝𑄮𑄢𑄬 𑄃𑄨𑄢𑄨 𑄘𑄬𑅁 𑄝𑄚𑄴𑄘𑄧𑄌𑄳𑄠 𑄇𑄧𑄣𑄧, 𑄚, 𑄃𑄬𑄖𑄢𑄬 𑄟𑄭𑄪 𑄃𑄨𑄢𑄨 𑄘𑄨𑄘𑄪𑄁 𑄚𑄧𑄠𑄴, 𑄃𑄬𑄖𑄢𑄬 𑄟𑄭𑄪 𑄣𑄮𑄟𑄴𑅁
𑄟𑄨𑄣𑄬𑄉𑄪𑄚𑄬 𑄝𑄚𑄴𑄘𑄧𑄌𑄳𑄠𑄢𑄬 𑄓𑄮𑄉𑄮𑄢𑄬𑄭 𑄓𑄮𑄉𑄮𑄢𑄬𑄭 𑄇𑄧𑄣𑄇, 𑄃𑄨𑄚𑄬𑄭 𑄝𑄨𑄚𑄬𑄭 𑄇𑄪𑄎𑄮𑄣𑄨 𑄉𑄧𑄢𑄨𑄣𑄇𑄴 𑄝𑄙𑄰𑄱𑄝𑄨𑄢𑄬 𑄜𑄨𑄢𑄬𑄭 𑄘𑄨𑄝𑄖𑄳𑄠𑄠𑄴𑅁 𑄝𑄚𑄴𑄘𑄧𑄌𑄳𑄠 𑄇𑄧𑄚𑄧
𑄇𑄧𑄙 𑄚𑄧 𑄥𑄪𑄚𑄨𑄣𑄮𑅁 𑄖𑄬 𑄝𑄙𑄰𑄱𑄝𑄨𑄢𑄬 𑄝𑄪𑄉𑄨𑄚𑄬𑄭 𑄃𑄬𑄇𑄴 𑄉𑄏𑄧𑄖𑄴𑄪𑄚𑄴 𑄃𑄬𑄇𑄴 𑄉𑄏𑄧𑄖𑄴 𑄜𑄣𑄪𑄇𑄴 𑄜𑄣𑄪𑄇𑄴 𑄉𑄧𑄢𑄨 𑄜𑄣𑄴𑄣𑄬𑄭 𑄜𑄣𑄴𑄣𑄬𑄭 𑄉𑄬𑄣𑄧𑄉𑄰𑄱𑅁 𑄟𑄨𑄣𑄬𑄉𑄪𑄚𑄬
𑄝𑄙𑄰𑄱𑄝𑄨𑄢𑄬 𑄦𑄢𑄬𑄚𑄬𑄭 𑄟𑄪𑄇𑄣 𑄉𑄧𑄢𑄨 𑄊𑄧𑄢𑄧𑄖𑄴 𑄜𑄨𑄢𑄨𑄣𑄇𑄴𑅁 𑄜𑄨𑄢𑄨𑄚𑄬𑄭 𑄝𑄙𑄰𑄱𑄝𑄨𑄢𑄴 𑄟𑄝𑄝𑄧𑄢𑄬 𑄝𑄬𑄇𑄴 𑄈𑄧𑄝𑄧𑄢𑄚𑄨 𑄇𑄧𑄣𑄇𑄴𑄇𑄰𑄱𑅁 𑄝𑄙𑄰𑄱𑄝𑄨𑄢𑄴 𑄟𑄝𑄝𑄬
𑄈𑄧𑄝𑄧𑄢𑄚𑄴 𑄥𑄪𑄚𑄨𑄚𑄬𑄭 𑄃𑄉𑄖𑄳𑄠 𑄉𑄧𑄢𑄨 𑄇𑄚𑄨𑄣𑄇𑄴, 𑄙𑄪𑄚𑄴𑄘𑄪𑄇𑄴 𑄈𑄬𑄣𑄇𑄴𑅁 𑄎𑄬𑄢𑄬𑄘𑄨 𑄃𑄘𑄟𑄳𑄠𑄉𑄪𑄚𑄴 𑄥𑄧𑄟𑄬𑄖𑄴 𑄏𑄢𑄬 𑄏𑄢𑄬 𑄝𑄙𑄰𑄱𑄝𑄨𑄢𑄬 𑄖𑄧𑄉𑄬𑄣𑄇𑄴𑄨𑅁
𑄇𑄧𑄚𑄧𑄖𑄳𑄠𑄖𑄴 𑄝𑄙𑄰𑄱𑄝𑄨𑄢𑄬 𑄖𑄮𑄉𑄬𑄭 𑄚𑄧 𑄛𑄬𑄣𑄇𑄴𑅁 𑄚𑄧 𑄛𑄬𑄣𑄬 𑄃𑄢𑄴 𑄇𑄨 𑄉𑄧𑄢 𑄡𑄠𑄴𑅁 𑄖𑄢 𑄟𑄧𑄚𑄧𑄘𑄴𑄪𑄊𑄬 𑄊𑄧𑄢𑄧𑄖𑄴 𑄜𑄨𑄢𑄨 𑄉𑄬𑄣𑄇𑄴𑄇𑄰𑄱𑅁</p>

<p>𑄃𑄨𑄚𑄴𑄘𑄨 𑄝𑄚𑄴𑄘𑄮𑄌𑄳𑄠 𑄝𑄙𑄰𑄱𑄝𑄨𑄢𑄬 𑄚𑄨𑄚𑄬𑄭 𑄝𑄟𑄴 𑄍𑄢𑄨 𑄙𑄬𑄭 𑄉𑄬𑄣𑄧𑄉𑄰𑄱𑅁 𑄞𑄣𑄧𑄘𑄴𑄫𑄢𑄮𑄖𑄴 𑄡𑄬𑄭 𑄖𑄬 𑄃𑄬𑄇𑄴𑄇𑄚𑄴 𑄍𑄧𑄢 𑄛𑄢𑄧𑄖𑄴 𑄃𑄬𑄇𑄴𑄮 𑄉𑄏𑄧𑄢𑄴
𑄜𑄉𑄖𑄴 𑄛𑄘𑄠𑄴 𑄛𑄘𑄠𑄴 𑄌𑄣𑄴 𑄍𑄬𑄭𑄠𑄬 𑄏𑄪𑄝𑄮𑄖𑄴𑄧𑄣𑄬 𑄚𑄧𑄣𑄟𑄴 𑄣𑄪𑄘𑄨 𑄌𑄉𑄧𑄖𑄴 𑄝𑄙𑄰𑄱𑄝𑄨𑄢𑄬 𑄗𑄧𑄣𑄧𑄉𑄰𑄱𑅁 𑄥𑄨𑄖𑄴𑄪𑄚𑄴 𑄝𑄙𑄰𑄱𑄝𑄨𑄢𑄴 𑄜𑄨𑄢𑄨 𑄃𑄬𑄝𑄢𑄴 𑄚𑄧𑄠𑄴𑅁
𑄎𑄉 𑄚𑄧 𑄌𑄨𑄚𑄬, 𑄝𑄟𑄴 𑄚𑄧 𑄌𑄨𑄚𑄬𑅁 𑄥𑄬𑄝𑄘𑄬-𑄃𑄮 𑄖𑄧𑄣𑄬 𑄃𑄧𑄚𑄴𑄥𑄪𑄢𑄴 𑄝𑄊𑄴 𑄌𑄧𑄢𑄨 𑄝𑄬𑄢𑄚𑄴𑅁 𑄥𑄨𑄠𑄬𑄚𑄬 𑄇𑄨 𑄃𑄢𑄴 𑄉𑄧𑄢𑄨𑄝𑄮? 𑄟𑄧𑄚𑄬 𑄚𑄧
𑄇𑄧𑄣𑄬-𑄃𑄮 𑄖𑄬 𑄝𑄚𑄴𑄘𑄧𑄌𑄳𑄠 𑄣𑄧𑄉𑄬 𑄗𑄬𑄭 𑄛𑄬𑄣𑄧𑅁 𑄝𑄚𑄴𑄘𑄧𑄌𑄳𑄠 𑄖𑄢𑄬 𑄜𑄧𑄣𑄴𑄟𑄪𑄣𑄴 𑄃𑄚𑄨 𑄘𑄬𑄉𑄰𑄱𑅁 𑄌𑄪𑄟𑄮𑄣𑄰𑄱 𑄛𑄚𑄨 𑄃𑄚𑄨 𑄘𑄬𑄉𑄰𑄱𑅁 𑄖𑄬 𑄜𑄧𑄣𑄴𑄟𑄪𑄣𑄴 𑄃
𑄛𑄚𑄨 𑄈𑄬𑄭 𑄈𑄬𑄭 𑄗𑄠𑄴𑅁</p>

<p>𑄃𑄨𑄋𑄨𑄢𑄨 𑄗𑄇𑄬𑄴 𑄗𑄇𑄬𑄴 𑄝𑄧𑄏𑄧𑄢𑄴 𑄝𑄨𑄘𑄨 𑄉𑄬𑄣𑄧𑅁 𑄝𑄙𑄰𑄱𑄝𑄨 𑄝𑄚𑄴𑄘𑄮𑄌𑄳𑄠𑄢𑄴 𑄘𑄨𑄚𑄳𑄠 𑄃𑄬𑄇𑄴𑄮 𑄛𑄮 𑄛𑄬𑄣𑄧𑅁 𑄝𑄚𑄴𑄘𑄧𑄌𑄳𑄠𑄢𑄴 𑄘𑄨𑄚𑄬 𑄦𑄧𑄣𑄬-𑄃𑄮 𑄛𑄮𑄝𑄮
𑄝𑄚𑄴𑄘𑄧𑄢𑄧 𑄙𑄧𑄇𑄴 𑄚𑄧𑄠𑄴𑅁 𑄖𑄧𑄎𑄨𑄟𑄴 𑄛𑄪𑄢𑄮 𑄟𑄚𑄪𑄏𑄮 𑄥𑄚𑄴𑅁 𑄢𑄋 𑄌𑄋𑅁 𑄖𑄬 𑄛𑄮𑄝𑄮𑄢𑄴 𑄚𑄁 𑄗𑄰𑄱 𑄘𑄨𑄣𑄮 𑄖𑄬𑄘𑄰𑄱𑅁 𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨
𑄝𑄚𑄴𑄘𑄧𑄌𑄳𑄠 𑄃 𑄖 𑄚𑄨𑄎𑄮𑄢𑄴 𑄚𑄋𑄚𑄴 𑄝𑄧𑄘𑄧𑄣𑄨 𑄡𑄬𑄭 𑄦𑄧𑄣𑄧 𑄖𑄬𑄘𑄰𑄱 𑄝𑄛𑄴 𑄃 𑄖𑄬𑄘𑄰𑄱 𑄟𑅁 𑄛𑄮 𑄜𑄪𑄘𑄬𑄠𑄬 𑄙𑄧𑄢𑄨 𑄝𑄙𑄰𑄱𑄝𑄨 𑄟𑄳𑄦𑄖𑄴𑄧𑄢𑄴 𑄟𑄧𑄚𑄬 𑄟𑄧𑄚𑄬
𑄞𑄝 𑄙𑄧𑄢𑄨𑄣𑄮, 𑄖 𑄚𑄨𑄎𑄮𑄢𑄴 𑄎𑄨𑄁𑄇𑄚𑄨𑄉𑄚𑄴 𑄝𑄧𑄢𑄴𑄝𑄘𑄴 𑄉𑄬𑄣𑄬-𑄃𑄮 𑄛𑄮𑄝𑄮𑄢𑄴 𑄎𑄨𑄁𑄇𑄚𑄨𑄉𑄚𑄴 𑄝𑄧𑄢𑄴𑄝𑄘𑄴 𑄡𑄬𑄝𑄢𑄴 𑄖𑄬 𑄘𑄨𑄘𑄮 𑄚𑄧𑄠𑄴𑅁 𑄖𑄬 𑄖 𑄛𑄮𑄝𑄮𑄢𑄬
𑄚𑄨𑄚𑄬𑄭 𑄃𑄬 𑄃𑄧𑄊𑄪𑄢𑄴 𑄖𑄢𑄪𑄟𑄮𑄖𑄴𑄪𑄚𑄴 𑄈𑄟𑄇𑄴𑄇𑄠𑄴 𑄙𑄬𑄭 𑄡𑄬𑄭 𑄊𑄧𑄢𑄧𑄖𑄴 𑄜𑄨𑄢𑄨𑄝𑄮𑄉𑄰𑄱𑅁 𑄥𑄨𑄠𑄬𑄚𑄬 𑄖𑄬 𑄃𑄧𑄚𑄴𑄥𑄪𑄢𑄴 𑄌𑄮𑄊𑄬 𑄌𑄮𑄈𑄴 𑄉𑄧𑄢𑄨 𑄗𑄠𑄴, 𑄖𑄧𑄣𑄬𑄘𑄨
𑄝𑄊𑄴𑄇𑄪𑄚𑄬 𑄇𑄧𑄇𑄬𑄴𑄚𑄬 𑄛𑄚𑄨 𑄈 𑄃𑄬𑄏𑄧𑄚𑄴, 𑄇𑄪𑄚𑄴𑄘𑄨𑄖𑄴𑄪𑄚𑄴 𑄃𑄬𑄏𑄧𑄚𑄴, 𑄇𑄪𑄚𑄴𑄘𑄨 𑄜𑄨𑄢𑄨 𑄡𑄚𑄴𑄘𑄰𑄱𑅁 𑄖𑄬 𑄞𑄝𑄬, 𑄙𑄬𑄭 𑄡𑄘𑄬𑄉𑄰𑄱 𑄝𑄊𑄧 𑄟𑄪𑄠𑄮𑄖𑄴 𑄚𑄧 𑄛𑄧𑄣𑄬
𑄦𑄧𑄠𑄴𑅁 𑄃𑄧𑄚𑄴𑄥𑄪𑄢𑄴 𑄟𑄧𑄚𑄴 𑄘𑄨 𑄌𑄬𑄭 𑄗𑄇𑄬𑄴 𑄗𑄇𑄬𑄴 𑄝𑄙𑄰𑄱𑄝𑄨𑄢𑄴 𑄝𑄊𑄴𑄇𑄪𑄚𑄮𑄢𑄴 𑄛𑄰𑄱𑄘𑄬𑄚𑄬 𑄃𑄬𑄇𑄴𑄇𑄚𑄴 𑄃𑄇𑄴𑄧𑄣𑄴 𑄦𑄧𑄣𑄧, 𑄇𑄧𑄇𑄬𑄴 𑄖𑄢 𑄇𑄪𑄙𑄪 𑄡𑄚𑄴, 𑄇𑄪𑄙𑄪
𑄗𑄚𑄴𑅁 𑄃𑄨𑄚𑄴𑄘𑄨 𑄖𑄬𑄘𑄰𑄱 𑄎𑄧𑄚𑄴𑄟𑄬𑄠𑄬 𑄙𑄧𑄢𑄨 𑄖𑄬𑄘𑄰𑄱 𑄝𑄝𑄧𑄢𑄴 𑄝𑄨𑄌𑄴𑄍𑄬𑄌𑄴 𑄦𑄧𑄠𑄴𑄠𑄬, 𑄛𑄧𑄢𑄴𑄟 𑄦𑄧𑄠𑄬 𑄡𑄧𑄇𑄬𑄴𑄚𑄴, 𑄝𑄙𑄰𑄱𑄝𑄨 𑄃𑄢𑄴 𑄙𑄬𑄭 𑄚𑄧 𑄡𑄬𑄝𑄧𑄉𑄰𑄱𑅁
𑄃𑄉𑄬𑄘𑄨 𑄖𑄬 𑄝𑄬𑄌𑄴 𑄊𑄧𑄢𑄴 𑄍𑄢𑄨 𑄚𑄧 𑄗𑄬𑄘𑄧𑅁 𑄜𑄧𑄣𑄴 𑄛𑄊𑄮𑄢𑄴 𑄖𑄮𑄉 𑄉𑄬𑄣𑄬-𑄃𑄮 𑄇𑄠𑄴 𑄇𑄪𑄢𑄬𑄖𑄴𑄪𑄚𑄴 𑄏𑄘𑄨 𑄏𑄘𑄨 𑄜𑄧𑄣𑄴 𑄛𑄊𑄮𑄢𑄴 𑄗𑄪𑄝𑄬𑄭 𑄜𑄨𑄢𑄨𑄘𑄮𑄉𑄰𑄱𑅁
𑄃𑄨𑄇𑄴𑄨𑄚𑄬 𑄇𑄧𑄢𑄇𑄧𑄢𑄨 𑄥𑄧𑄟𑄧𑄠𑄴 𑄙𑄧𑄢𑄨 𑄗𑄠𑄰𑄱𑅁 𑄝𑄙𑄰𑄱𑄝𑄨𑄢𑄴 𑄝𑄧𑄣𑄴 𑄞𑄧𑄢𑄨𑄝𑄖𑄳𑄠𑄠𑄴 𑄞𑄣𑄧𑄘𑄴𑄫𑄢𑄴 𑄃𑄘𑄟𑄧 𑄝𑄟𑄧𑄖𑄴 𑄡𑄬𑄭 𑄟𑄚𑄳𑄠𑄧𑄢𑄴 𑄢𑄚𑄳𑄠 𑄞𑄖𑄴 𑄖𑄮𑄚𑄴
𑄖𑄮𑄉𑄬𑄭 𑄃𑄚𑄨 𑄘𑄬𑄉𑄰𑄱𑅁 𑄝𑄙𑄰𑄱𑄝𑄨 𑄟𑄳𑄦𑄖𑄴𑄧𑄢𑄴 𑄣𑄧𑄇𑄳𑄠𑄧 𑄉𑄧𑄢𑄨 𑄗𑄠𑄴, 𑄇𑄪𑄚𑄴𑄙𑄨𑄖𑄴𑄪𑄚𑄴 𑄝𑄚𑄴𑄘𑄧𑄌𑄳𑄠 𑄞𑄖𑄴 𑄖𑄮𑄚𑄴 𑄃𑄚𑄬𑄉𑄰𑄱𑅁 𑄖𑄬 𑄇𑄨𑄠𑄌𑄴 𑄉𑄧𑄢𑄬,
𑄈𑄟𑄇𑄴𑄇𑄠𑄴 𑄥𑄨𑄚𑄴𑄙𑄨 𑄗𑄬𑄝𑄧 𑄟𑄚𑄪𑄏𑄮 𑄃𑄘𑄟𑄴𑅁 </p>

<p>𑄃𑄨𑄋𑄨𑄢𑄨 𑄞𑄧 𑄖𑄮𑄉𑄬𑄭 𑄗𑄇𑄬𑄴 𑄗𑄇𑄬𑄴 𑄃𑄬𑄇𑄴𑄘𑄨𑄚𑄴 𑄙𑄬𑄭 𑄡𑄬𑄝𑄢𑄴 𑄎𑄪 𑄃𑄪𑄘𑄨𑄣𑄮𑅁 𑄥𑄬𑄘𑄨𑄚𑄳𑄠 𑄝𑄚𑄴𑄘𑄧𑄌𑄳𑄠 𑄇𑄧𑄠𑄴𑄘𑄬—𑄖𑄬𑄘𑄰𑄱 𑄟, 𑄃𑄬𑄌𑄳𑄠 𑄖𑄧𑄢𑄬 𑄟𑄭𑄪
𑄇𑄧𑄠𑄬𑄇𑄴𑄇𑄚𑄴 𑄉𑄧𑄟𑄴 𑄜𑄧𑄣𑄴 𑄛𑄊𑄮𑄢𑄴 𑄖𑄮𑄉𑄬𑄭 𑄃𑄚𑄨 𑄈𑄝𑄬𑄟𑄴𑄝𑄨𑅁 𑄟𑄳𑄦𑄖𑄴𑄧𑄢𑄴 𑄞𑄣𑄧𑄘𑄴𑄫𑄢𑄮𑄖𑄴 𑄡 𑄛𑄧𑄢𑄨𑄝𑄮𑅁 𑄦𑄧𑄣𑄬𑄞𑄧 𑄉𑄧𑄖𑄴𑄖𑄣𑄴 𑄘𑄨𑄚𑄴𑄮 𑄞𑄋𑄨𑄝𑄮𑅁
𑄝𑄙𑄰𑄱𑄝𑄨 𑄇𑄧𑄣𑄧, 𑄇𑄧𑄚𑄴 𑄝𑄝𑄮𑄖𑄳𑄠 𑄉𑄧𑄟𑄴 𑄜𑄧𑄣𑄴 𑄛𑄊𑄮𑄢𑄴? 𑄝𑄚𑄴𑄘𑄧𑄌𑄳𑄠 𑄇𑄧𑄣𑄧, 𑄚𑄢𑄬𑄁 𑄇𑄧𑄟𑄧𑄣 𑄃 𑄢𑄧𑄉𑄮𑄌𑄴𑄇𑄮𑅁 𑄖𑄬𑄘𑄰𑄱 𑄟 𑄦𑄎𑄨 𑄦𑄎𑄨
𑄇𑄧𑄣𑄧, 𑄚𑄢𑄬𑄁 𑄇𑄧𑄟𑄧𑄣 𑄃 𑄢𑄧𑄉𑄮𑄌𑄴 𑄇𑄮 𑄟𑄭𑄪 𑄞𑄢𑄨 𑄉𑄧𑄢𑄨 𑄉𑄧𑄟𑄴 𑄛𑄁𑅁 𑄃𑄚𑄴𑄘𑄰𑄱, 𑄖𑄬𑄘𑄰𑄱 𑄝𑄛𑄴, 𑄃𑄚𑄴𑄘𑄰𑄱𑅁 𑄥𑄬 𑄎𑄬𑄢𑄬 𑄝𑄚𑄴𑄘𑄧𑄌𑄳𑄠 𑄖
𑄣𑄬𑄎𑄴𑄌𑄚𑄴 𑄃𑄪𑄞𑄮 𑄉𑄧𑄢𑄨 𑄉𑄏𑄬 𑄉𑄏𑄬 𑄜𑄣𑄪𑄇𑄴 𑄜𑄣𑄪𑄇𑄴 𑄉𑄧𑄢𑄨 𑄚𑄢𑄬𑄁 𑄇𑄧𑄟𑄧𑄣 𑄃 𑄢𑄧𑄉𑄮𑄌𑄴𑄇𑄮 𑄖𑄮𑄉 𑄉𑄬𑄣𑄧 𑄘𑄫𑄢𑄮𑄖𑄴 𑄃𑄬𑄇𑄴 𑄖𑄢𑄪𑄟𑄴 𑄏𑄢𑄧𑄖𑄴𑅁 𑄃𑄬
𑄎𑄪 𑄛𑄢 𑄎𑄪 𑄚𑄬𑄭 𑄞𑄝𑄨𑄚𑄬𑄭 𑄝𑄙𑄰𑄱𑄝𑄨 𑄖 𑄛𑄮 𑄖𑄬𑄘𑄰𑄱𑄠𑄮𑄢𑄬 𑄈𑄘𑄨𑄠𑄚𑄴𑄘𑄰𑄱 𑄛𑄨𑄙𑄨𑄖𑄴 𑄝𑄪𑄉𑄨𑄚𑄬𑄭 𑄖𑄧𑄣𑄬𑄘𑄨 𑄝𑄊𑄴𑄇𑄪𑄚𑄴 𑄚𑄬𑄭𑄘𑄬 𑄃𑄧𑄇𑄴𑄖𑄧𑄖𑄴 𑄖𑄢𑄢𑄴 𑄚𑄧𑄣𑄟𑄴
𑄣𑄪𑄘𑄨 𑄊𑄧𑄢𑄚𑄧𑄖𑄴𑄪𑄚𑄴 𑄖𑄧𑄣𑄬 𑄣𑄟𑄨𑄚𑄬𑄭 𑄘𑄪𑄟𑄪𑄢𑄨 𑄙𑄬𑄭 𑄡 𑄙𑄧𑄢𑄨𑄣𑄮𑅁 𑄖𑄬 𑄝𑄚𑄴𑄘𑄧𑄌𑄳𑄠 𑄡𑄨𑄚𑄴𑄘𑄨𑄖𑄴𑄪𑄚𑄴 𑄢𑄚𑄳𑄠 𑄞𑄖𑄴 𑄖𑄮𑄚𑄴 𑄖𑄮𑄉𑄬𑄭 𑄃𑄚𑄬𑄉𑄰𑄱, 𑄥𑄬
𑄟𑄪𑄈𑄳𑄠 𑄡 𑄙𑄧𑄢𑄨𑄣𑄮 𑄉𑄧𑄁 𑄈𑄨𑄎𑄨𑅁 𑄞𑄣𑄧𑄇𑄴𑄧𑄚𑄴 𑄙𑄧𑄢𑄨 𑄡𑄘𑄬 𑄡𑄘𑄬 𑄢𑄨𑄛𑄴 𑄢𑄨𑄛𑄴 𑄉𑄧𑄢𑄨 𑄃𑄬𑄇𑄴𑄇𑄚𑄴 𑄃𑄘𑄟𑄴 𑄖𑄬 𑄘𑄬𑄣𑄧𑄉𑄰𑄱𑅁 𑄖 𑄛𑄧𑄢𑄚𑄚𑄴
𑄃𑄬𑄝𑄢𑄧𑄖𑄴 𑄘𑄋𑄧𑄢𑄴 𑄦𑄧𑄣𑄧𑅁 𑄈𑄨𑄎𑄨𑄌𑄳𑄠 𑄉𑄧𑄢𑄨 𑄦𑄘𑄨𑄚𑄬𑄭 𑄖𑄬 𑄣𑄪𑄋𑄨𑄣𑄮𑄉𑄰𑄱 𑄃𑄘𑄟𑄚𑄧𑄖𑄴𑅁 𑄖𑄬 𑄃𑄘𑄟𑄚𑄴 𑄌𑄨𑄚𑄨𑄣𑄮𑄉𑄰𑄱𑅁 𑄃𑄨𑄠𑄚𑄴 𑄖𑄢𑄢𑄴 𑄃𑄘𑄟𑄚𑄧𑄢𑄴
𑄇𑄪𑄢𑄬 𑄃𑄬𑄇𑄴𑄇𑄚𑄴 𑄃𑄘𑄟𑄴𑅁 𑄖𑄬 𑄃𑄘𑄟𑄚𑄧𑄖𑄴 𑄃𑄬𑄇𑄴𑄇𑄚𑄴 𑄊𑄧𑄢𑄧𑄖𑄴 𑄃𑄪𑄘𑄨𑄚𑄬𑄭 𑄛𑄚𑄨 𑄈𑄬𑄣𑄧, 𑄎𑄨𑄢𑄬𑄣𑄧𑅁 𑄥𑄬 𑄎𑄬𑄢𑄬 𑄃𑄬𑄇𑄴𑄎𑄨𑄢𑄬𑄚𑄧𑄢𑄴 𑄛𑄧𑄗𑄴 𑄡𑄬𑄭 𑄖𑄬
𑄣𑄪𑄋𑄨𑄣𑄮𑄉𑄰𑄱 𑄖𑄢𑄢𑄴 𑄚𑄨𑄎𑄮𑄢𑄴 𑄃𑄘𑄟𑄧𑄖𑄴𑅁 𑄖𑄬 𑄃𑄬𑄇𑄴𑄮 𑄉𑄪𑄘𑄰𑄱 𑄖𑄢 𑄚𑄨𑄎𑄮 𑄊𑄧𑄢𑄚𑄧𑄖𑄴 𑄡𑄬𑄭 𑄃𑄪𑄘𑄨𑄣𑄮𑄉𑄰𑄱𑅁</p>

<p>𑄃𑄝𑄙 𑄉𑄧𑄢𑄨 𑄝𑄙𑄰𑄱𑄝𑄨𑄢𑄬 𑄘𑄬𑄭 𑄖 𑄝𑄛𑄴 𑄟𑄢𑄴 𑄘𑄧 𑄖𑄧𑄝𑄴𑄞𑄧! 𑄖𑄢 𑄝𑄙𑄰𑄱𑄝𑄨𑄖𑄴𑄪𑄚𑄴 𑄖 𑄦𑄣𑄴 𑄝𑄨𑄙𑄚𑄧𑄢𑄴 𑄇𑄧𑄙 𑄛𑄪𑄎𑄮𑄢𑄴 𑄉𑄧𑄢𑄨𑄣𑄇𑄴𑅁
𑄝𑄙𑄰𑄱𑄝𑄨 𑄝𑄬𑄇𑄴 𑄞𑄋𑄨 𑄇𑄧𑄣𑄧, 𑄜𑄨𑄢𑄨 𑄃𑄬𑄎𑄚𑄢𑄴 𑄊𑄧𑄘𑄧𑄚 𑄥𑄧𑄁𑅁 𑄖𑄬 𑄃𑄢𑄧 𑄇𑄧𑄣𑄧, 𑄝𑄚𑄴𑄘𑄧𑄌𑄳𑄠 𑄦𑄧𑄣𑄬 𑄃𑄨𑄙𑄪 𑄥𑄧𑄁 𑄖𑄢𑄢𑄬 𑄖𑄮𑄉 𑄃𑄬𑄭 𑄛𑄢𑄬𑅁
𑄥𑄪𑄚𑄨𑄚𑄬𑄭 𑄖 𑄝𑄛𑄴 𑄟𑄠𑄴 𑄇𑄧𑄣𑄇, 𑄃𑄬𑄝𑄢𑄧𑄖𑄴 𑄖𑄬 𑄃𑄨𑄙𑄪 𑄣𑄪𑄋𑄨𑄣𑄬𑄉𑄨 𑄉𑄧𑄟𑄬 𑄜𑄨𑄢𑄨 𑄡𑄬𑄭 𑄚𑄧 𑄛𑄢𑄨𑄝𑄮𑄉𑄰𑄱𑅁</p>

<p>𑄃𑄨𑄚𑄴𑄘𑄨 𑄝𑄚𑄴𑄘𑄧𑄌𑄳𑄠 𑄚𑄢𑄬𑄁 𑄇𑄧𑄟𑄧𑄣 𑄃 𑄢𑄧𑄉𑄮𑄌𑄴𑄇𑄮 𑄖𑄮𑄉𑄬𑄭 𑄃𑄚𑄨 𑄝𑄬𑄣𑄬𑄖𑄳𑄠 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄬 𑄘𑄬𑄊𑄬𑄉𑄨𑄘𑄬 𑄖𑄬𑄘𑄰𑄱𑄟 𑄃 𑄖𑄬𑄘𑄰𑄱 𑄊𑄧𑄢𑄧𑄖𑄴
𑄚𑄬𑄭𑅁 𑄖𑄬 𑄈𑄧𑄚𑄨𑄏𑄬𑄌𑄳𑄠 𑄉𑄧𑄢𑄨 𑄓𑄉𑄨 𑄓𑄉𑄨 𑄇𑄠𑄴𑄇𑄪𑄢𑄬 𑄖𑄮𑄉𑄬𑄣𑄧, 𑄎𑄬𑄢𑄬𑄘𑄨 𑄞𑄝𑄨𑄣𑄮, 𑄖𑄢 𑄈𑄟𑄇𑄴𑄇𑄠𑄴 𑄃𑄘𑄟𑄧𑄖𑄴 𑄖𑄢𑄢𑄴 𑄃𑄏𑄧𑄣𑄴 𑄊𑄧𑄢𑄧𑄖𑄴
𑄜𑄨𑄢𑄨 𑄡𑄬𑄭𑄠𑄮𑄚𑄴𑄘𑄰𑄱𑅁 𑄖𑄬 𑄈𑄪𑄎𑄮 𑄟𑄢 𑄢𑄨𑄚𑄨 𑄢𑄨𑄚𑄨 𑄥𑄎𑄧𑄚𑄳𑄠 𑄃𑄧𑄇𑄴𑄖𑄧𑄖𑄴 𑄣𑄪𑄋𑄨𑄣𑄮𑄉𑄰𑄱 𑄛𑄧𑄖𑄴𑄗𑄧𑄟𑄴 𑄃𑄘𑄟𑄚𑄧𑄖𑄴𑅁 𑄖𑄬 𑄟𑄚𑄪𑄌𑄴 𑄘𑄬𑄣𑄬 𑄛𑄪𑄎𑄮𑄢𑄴 𑄉𑄧𑄢
𑄙𑄧𑄢𑄨𑄣𑄮 : 𑄟𑄧 𑄛𑄮 𑄖𑄬𑄘𑄰𑄱 𑄃 𑄖𑄬𑄘𑄰𑄱 𑄟𑄢𑄬 𑄘𑄬𑄈𑄳𑄠𑄧𑄚𑄨?</p>

<p>𑄥𑄪𑄚𑄨𑄚𑄬𑄭 𑄟𑄚𑄪𑄌𑄴𑄪𑄚𑄬 𑄈𑄨𑄠𑄬 𑄚𑄧 𑄉𑄧𑄌𑄳𑄠 𑄉𑄧𑄢𑄨 𑄎𑄧𑄝𑄝𑄴 𑄘𑄮𑄚𑄴 : 𑄇𑄧𑄚𑄬 𑄎𑄚𑄬 𑄖𑄬𑄘𑄰𑄱 𑄞𑄬𑄘𑄰𑄱</p>

<p>𑄃𑄟𑄧𑄚𑄧 𑄌𑄨𑄘𑄬𑄭 𑄛𑄧𑄢𑄚𑄴 𑄡𑄠𑄴, 𑄇𑄧𑄚𑄴 𑄝𑄚𑄴𑄘𑄧𑄢𑄨 𑄇𑄪𑄙𑄪 𑄉𑄬𑄣𑄧</p>

<p>𑄇𑄧𑄚𑄴𑄚 𑄖𑄢𑄴 𑄈𑄧𑄝𑄧𑄢𑄴 𑄛𑄠𑄴𑅁</p>

<p>𑄛𑄪𑄎𑄮𑄢𑄴 𑄉𑄧𑄢𑄨𑄣𑄬 𑄛𑄧𑄖𑄴𑄨𑄎𑄧𑄚𑄬 𑄃𑄬𑄇𑄧𑄙𑄚𑄴 𑄇𑄰𑄱 𑄟𑄪 𑄜𑄨𑄢𑄬𑄭 𑄡𑄚𑄴𑄘𑄰𑄱𑅁 𑄝𑄚𑄴𑄘𑄧𑄌𑄳𑄠 𑄞𑄝𑄨𑄣𑄮, 𑄟𑄚𑄪𑄌𑄴𑄪𑄚𑄬 𑄟𑄧𑄚𑄬 𑄉𑄧𑄢𑄧𑄚𑄴𑄘𑄬 𑄦𑄧𑄣𑄬 𑄖𑄬𑄘𑄰𑄱 𑄃
𑄖𑄬𑄘𑄰𑄱𑄟 𑄝𑄚𑄴𑄘𑄧𑄢𑄴 𑄝𑄝𑄮𑄖𑄳𑄠𑅁 𑄥𑄨𑄠𑄬𑄚𑄬 𑄖𑄬 𑄃𑄬𑄇𑄴𑄮 𑄃𑄚𑄴𑄘𑄌𑄳𑄠 𑄝𑄪𑄢𑄮 𑄟𑄚𑄳𑄠𑄧𑄖𑄴𑄪𑄚𑄴 𑄛𑄪𑄎𑄮𑄢𑄴 𑄉𑄧𑄢𑄧𑄘𑄬 𑄘𑄮𑄣𑄬 𑄉𑄧𑄢𑄨 𑄞𑄋𑄨 𑄇𑄧𑄣𑄧𑅁 𑄖𑄬 𑄖𑄢𑄬
𑄝𑄪𑄏𑄬𑄭 𑄘𑄨𑄣𑄮, 𑄖𑄬𑄘𑄰𑄱 𑄃 𑄖𑄬𑄘𑄰𑄱𑄟 𑄝𑄚𑄴𑄘𑄧𑄢𑄴 𑄚𑄧𑄠𑄴, 𑄟𑄚𑄪𑄌𑄴𑅁 𑄥𑄪𑄚𑄨𑄚𑄬𑄭 𑄝𑄪𑄌𑄳𑄠 𑄖𑄧𑄢𑄖𑄋𑄧𑄢𑄨 𑄇𑄧𑄣𑄧, 𑄦𑄧𑄠𑄴, 𑄘𑄬𑄈𑄳𑄠𑄧𑄁 𑄘𑄧𑅁 𑄃𑄬𑄇𑄴𑄮 𑄛𑄧𑄢𑄴𑄟
𑄟𑄨𑄣𑄬 𑄖 𑄛𑄮 𑄃𑄬𑄇𑄴𑄮 𑄛𑄨𑄙𑄨𑄖𑄴 𑄝𑄪𑄉𑄨𑄚𑄬𑄭 𑄦𑄧𑄞𑄧𑄣 𑄃𑄘𑄟𑄧 𑄟𑄪𑄈𑄳𑄠 𑄡𑄖𑄬𑄴 𑄝𑄬𑄣𑄬𑄖𑄳𑄠 𑄃𑄧𑄇𑄴𑄖𑄧𑄖𑄴𑅁 𑄝𑄚𑄴𑄘𑄧𑄌𑄳𑄠 𑄝𑄪𑄏𑄨𑄣𑄮, 𑄥𑄨𑄉𑄪𑄚𑄴 𑄈𑄟𑄇𑄴𑄇𑄠𑄴
𑄖𑄬𑄘𑄰𑄱 𑄃 𑄖𑄬𑄘𑄰𑄱𑄟 𑄦𑄧𑄝𑄇𑄬𑄴𑅁 𑄖𑄬 𑄖𑄧𑄢𑄖𑄋𑄧𑄢𑄨 𑄦𑄧𑄞𑄧𑄣 𑄃𑄘𑄟𑄚𑄧𑄖𑄴 𑄣𑄪𑄋𑄨𑄣𑄮𑄉𑄰𑄱𑅁 𑄖𑄬 𑄥𑄬𑄭 𑄃𑄘𑄟𑄚𑄧𑄖𑄴 𑄡𑄬𑄭 𑄛𑄪𑄎𑄮𑄢𑄴 𑄉𑄧𑄢𑄧𑄘𑄬 𑄉𑄧𑄢𑄧𑄘𑄬 𑄝𑄙𑄰𑄱𑄝𑄨
𑄘𑄉𑄨𑄢𑄴 𑄊𑄧𑄢𑄚𑄧𑄖𑄴 𑄣𑄪𑄋𑄨𑄣𑄮𑄉𑄰𑄱𑅁 𑄝𑄚𑄴𑄘𑄧𑄌𑄳𑄠𑄢𑄬 𑄢𑄬𑄘𑄬 𑄝𑄨𑄣𑄨 𑄃𑄝𑄙 𑄉𑄧𑄢𑄨 𑄘𑄬𑄭 𑄖𑄬𑄘𑄰𑄱 𑄟 𑄌𑄧𑄇𑄴𑄧𑄞𑄧𑄇𑄴𑄧 𑄦𑄰𑄱 𑄃𑄪𑄘𑄨𑄣𑄮𑅁</p>

<p>𑄃𑄨𑄚𑄴𑄘𑄨 𑄟𑄳𑄦𑄖𑄴𑄧𑄢𑄴 𑄝𑄙𑄰𑄱𑄝𑄨 𑄝𑄛𑄴𑄮 𑄃𑄉𑄬 𑄙𑄧𑄢𑄨 𑄃𑄬𑄇𑄴𑄇𑄚𑄴 𑄝𑄪𑄘𑄴𑄙𑄨 𑄉𑄧𑄢𑄨 𑄗𑄰𑄱𑄠𑄬𑅁 𑄖𑄢𑄢𑄴 𑄊𑄧𑄢𑄧𑄢𑄴 𑄃𑄨𑄎𑄮𑄢𑄧 𑄟𑄙𑄘𑄨 𑄃𑄬𑄇𑄴𑄇𑄚𑄴 𑄃𑄧𑄎𑄧𑄣𑄴
𑄑𑄧𑄁𑄊𑄧𑄢𑄴 𑄃𑄊𑄬𑅁 𑄖𑄬 𑄥𑄬𑄭 𑄑𑄧𑄁𑄊𑄧𑄢𑄚𑄧𑄖𑄴𑄧𑄣𑄬 𑄃𑄪𑄞𑄮 𑄃𑄪𑄞𑄮 𑄉𑄧𑄢𑄨 𑄞𑄬𑄝𑄬𑄢𑄠𑄴𑄘𑄬 𑄌𑄪𑄌𑄳𑄠𑄁 𑄝𑄌𑄴 𑄇𑄪𑄝𑄨 𑄗𑄰𑄱𑄠𑄬, 𑄃𑄉𑄬𑄖𑄴𑄪𑄚𑄴 𑄙𑄧𑄢𑄨𑅁 𑄖𑄬 𑄖𑄢𑄴 𑄟𑄧𑄚𑄧𑄢𑄴
𑄞𑄝𑄴 𑄣𑄪𑄉𑄬𑄭 𑄗𑄰𑄱 𑄝𑄚𑄴𑄘𑄮𑄌𑄳𑄠𑄢𑄬 𑄥𑄧𑄘𑄧𑄢𑄴 𑄎𑄟𑄬𑄠𑄮𑄢𑄴 𑄥𑄚𑄴 𑄣𑄮𑄝𑄨𑄠𑄮𑄖𑄴 𑄉𑄧𑄢𑄨𑄣𑄮𑅁 𑄥𑄬𑄘𑄨𑄚𑄳𑄠 𑄖𑄢 𑄊𑄧𑄢𑄧𑄖𑄴 𑄃𑄬𑄇𑄴𑄮 𑄇𑄪𑄢𑄮 𑄇𑄝𑄨𑄣𑄇𑄴𑅁 𑄇𑄪𑄢𑄮
𑄦𑄬𑄢𑄣𑄰𑄱 𑄟𑄧𑄘𑄬 𑄞𑄋𑄬 𑄝𑄚𑄴𑄘𑄧𑄌𑄳𑄠𑄢𑄬 𑄎𑄟𑄬𑄭 𑄈𑄚 𑄈𑄝𑄬𑄣𑄇𑄴𑅁 𑄃𑄨𑄚𑄴𑄘𑄨 𑄟𑄪𑄢𑄬 𑄟𑄪𑄢𑄬 𑄝𑄙𑄰𑄱 𑄝𑄝𑄬 𑄖 𑄏𑄨 𑄝𑄙𑄰𑄱𑄝𑄨𑄢𑄬 𑄥𑄨𑄊𑄬𑄭 𑄘𑄨𑄣𑄮 𑄃𑄧𑄎𑄧𑄣𑄴
𑄑𑄧𑄁𑄊𑄧𑄢𑄚𑄧𑄖𑄴 𑄊𑄪𑄟𑄴 𑄡𑄬𑄝𑄢𑄴 𑄃𑄧𑄇𑄴𑄖𑄧𑄖𑄴 𑄟𑄳𑄦𑄬𑄎𑄬𑄭 𑄚𑄬𑄘𑄬 𑄚𑄬𑄘𑄬 𑄖𑄢𑄬 𑄡𑄬𑄚𑄴 𑄥𑄨𑄖𑄴𑄪𑄚𑄴 𑄜𑄬𑄣𑄬𑄭 𑄘𑄬𑄉𑄰𑄱𑅁</p>

<p>𑄖𑄬𑄟𑄴𑄟𑄁 𑄟𑄧𑄎𑄨𑄟𑄴 𑄢𑄬𑄘𑄮𑄖𑄴 𑄞𑄖𑄴 𑄈𑄬𑄭𑄘𑄬𑄭 𑄝𑄙𑄰𑄱𑄝𑄨𑄢𑄬 𑄇𑄧𑄣𑄧, 𑄝𑄙𑄰𑄱𑄝𑄨, 𑄖𑄪𑄟𑄨 𑄖𑄨𑄚𑄴𑄎𑄧𑄚𑄬 𑄑𑄧𑄁𑄊𑄧𑄢𑄚𑄧𑄖𑄴 𑄗𑄉𑄧𑄉𑄰𑄱𑅁 𑄇𑄧𑄙 𑄟𑄧𑄎𑄨𑄟𑄴 𑄖𑄢
𑄖𑄬𑄘𑄰𑄱, 𑄖𑄬𑄘𑄰𑄱 𑄟 𑄃 𑄖𑄬𑄘𑄰𑄱 𑄝𑄛𑄴 𑄃𑄧𑄎𑄧𑄣𑄴 𑄑𑄧𑄁𑄊𑄧𑄢𑄚𑄧𑄖𑄴 𑄝𑄨𑄌𑄴𑄮𑄚𑄴 𑄛𑄘𑄬𑄭 𑄊𑄪𑄟𑄮𑄖𑄴 𑄛𑄧𑄣𑄇𑄴𑄇𑄰𑄱𑅁 𑄊𑄪𑄟𑄮𑄖𑄴 𑄛𑄧𑄢𑄨𑄚𑄬𑄭 𑄈𑄚𑄧𑄇𑄴𑄧𑄚𑄴 𑄃𑄧𑄣𑄧𑄢𑄴 𑄉𑄧𑄢𑄨 𑄗𑄬𑄭
𑄝𑄚𑄴𑄘𑄧𑄌𑄳𑄠𑄢𑄬 𑄊𑄪𑄟𑄬 𑄙𑄧𑄢𑄨 𑄃𑄬𑄖𑄬𑄴 𑄃𑄬𑄖𑄬𑄴 𑄖𑄬𑄘𑄰𑄱 𑄟 𑄝𑄚𑄴𑄘𑄧𑄌𑄳𑄠𑄢𑄬 𑄇𑄬𑄠𑄚𑄴𑄘𑄰𑄱 𑄃𑄬𑄖𑄴𑄪𑄇𑄴 𑄒𑄬𑄣𑄨 𑄘𑄨𑄚𑄬𑄭 𑄇𑄧𑄣𑄧, 𑄖𑄬𑄘𑄰𑄱 𑄝𑄛𑄴, 𑄃𑄇𑄴𑄇 𑄡𑅁
𑄖𑄬𑄘𑄰𑄱 𑄝𑄝𑄬 𑄃𑄬𑄇𑄴 𑄈𑄮𑄌𑄴𑄌𑄚𑄴 𑄘𑄨𑄚𑄬𑄭 𑄃𑄬𑄖𑄴𑄪𑄇𑄴 𑄉𑄬𑄣𑄧𑅁 𑄃𑄢𑄧 𑄈𑄚𑄧𑄇𑄴𑄧𑄚𑄴 𑄎𑄬𑄢𑄬 𑄖𑄬𑄘𑄰𑄱 𑄟 𑄇𑄬𑄠𑄚𑄴𑄘𑄰𑄱 𑄃𑄬𑄇𑄴 𑄟𑄳𑄦𑄬𑄎 𑄘𑄨𑄚𑄬𑄭 𑄇𑄧𑄣𑄧, 𑄖𑄬𑄘𑄰𑄱
𑄝𑄛𑄴, 𑄃𑄇𑄴𑄇 𑄡𑅁 𑄖𑄬𑄘𑄰𑄱 𑄝𑄝𑄬 𑄃𑄬𑄇𑄴 𑄈𑄮𑄌𑄬𑄴𑄚𑄴 𑄘𑄨𑄚𑄬𑄭 𑄃𑄬𑄖𑄴𑄪𑄇𑄴 𑄉𑄬𑄣𑄧𑅁 𑄃𑄢𑄧 𑄈𑄚𑄧𑄇𑄴𑄴𑄧𑄚𑄴 𑄎𑄬𑄢𑄬 𑄖𑄬𑄘𑄰𑄱 𑄟 𑄃𑄢𑄧 𑄇𑄧𑄣𑄧, 𑄥𑄬 𑄎𑄬𑄢𑄬 𑄃𑄢𑄧
𑄇𑄧𑄣𑄧𑅁 𑄃𑄨𑄚𑄴𑄘𑄨 𑄝𑄚𑄴𑄘𑄧𑄌𑄳𑄠 𑄈𑄮𑄌𑄴𑄌𑄬𑄭 𑄈𑄮𑄌𑄴𑄌𑄬𑄭 𑄡𑄘𑄬 𑄡𑄘𑄬 𑄃𑄬𑄇𑄴 𑄥𑄧𑄟𑄧𑄠𑄴 𑄃𑄝𑄙 𑄉𑄧𑄢𑄨 𑄇𑄬𑄘𑄇𑄴𑄖𑄪𑄉𑄮𑄢𑄴 𑄟𑄙𑄘𑄨 𑄉𑄧𑄢𑄨 𑄛𑄧𑄢𑄨𑄣𑄮𑄉𑄰𑄱 𑄃𑄬𑄇𑄴𑄱𑄢𑄬
𑄌𑄪𑄌𑄳𑄠𑄁 𑄝𑄌𑄴𑄪𑄚𑄮𑄢𑄴 𑄟𑄙𑄖𑄴𑅁 𑄝𑄚𑄴𑄘𑄮𑄌𑄳𑄠 𑄞𑄬𑄝𑄬𑄢𑄠𑄴𑄘𑄬 𑄉𑄧𑄢𑄨 𑄞𑄨𑄚𑄴𑄘𑄬𑄭 𑄡𑄬𑄭 𑄃𑄘𑄪𑄢𑄨 𑄚𑄳𑄦𑄨𑄉𑄨𑄣𑄨 𑄟𑄧𑄢𑄨 𑄉𑄬𑄣𑄧𑅁</p>

<p>𑄝𑄚𑄴𑄘𑄧𑄌𑄳𑄠 𑄟𑄧𑄢𑄨𑄚𑄬𑄭 𑄖𑄬𑄘𑄰𑄱 𑄟 𑄃𑄧𑄖𑄴𑄗𑄖𑄴 𑄝𑄙𑄰𑄱𑄝𑄨 𑄃 𑄖 𑄝𑄛𑄴 𑄟 𑄃𑄧𑄟𑄧𑄇𑄧𑄘𑄧 𑄈𑄪𑄎𑄨 𑄦𑄧𑄣𑄇𑄴𑅁 𑄥𑄬𑄘𑄨𑄚𑄳𑄠𑄖𑄴𑄪𑄚𑄴 𑄙𑄧𑄢𑄨 𑄝𑄚𑄴𑄘𑄧𑄌𑄳𑄠𑄢𑄴
𑄦𑄘𑄧𑄖𑄴𑄪𑄚𑄴 𑄖𑄬𑄘𑄰𑄱 𑄟 𑄍𑄧𑄢𑄚𑄴 𑄛𑄬𑄣𑄧𑅁♦</p>

</body>
</html>
