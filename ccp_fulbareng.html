<!DOCTYPE HTML>
<!--

  A book published by https://kalpataruboi.org/ via Bivuti Chakma.
  To the extent possible under law, https://kalpataruboi.org/ and
  Bivuti Chakma have waived all copyright and related or neighboring
  rights to this corpus. This work is published from Bangladesh.

  Public Domain — https://creativecommons.org/publicdomain/zero/1.0/

-->
<html lang="ccp">
<head>
  <meta charset="utf-8"/>
  <title>𑄖𑄬𑄝𑄬 𑄖𑄬𑄝𑄬 𑄗𑄪𑄝𑄬𑄠𑄳𑄠𑄬 𑄟𑄧𑄚𑄧 𑄇𑄧𑄙 𑄜𑄪𑄣𑄴𑄝𑄢𑄬𑄁</title>
    <link rel="license"
      href="https://creativecommons.org/publicdomain/zero/1.0/"/>
</head>
<body>
<h1>𑄝𑄧𑄚𑄧𑄝𑄨𑄣𑄥𑄴</h1>

<h1>𑄖𑄬𑄝𑄬 𑄖𑄬𑄝𑄬 𑄗𑄪𑄝𑄬𑄠𑄳𑄠𑄬 𑄟𑄧𑄚𑄧 𑄇𑄧𑄙 𑄜𑄪𑄣𑄴𑄝𑄢𑄬𑄁</h1>


<h2>𑄦𑄢𑄬 𑄡𑄨𑄠𑄬 𑄘𑄨𑄚𑄪𑄚𑄴</h2>

<p>𑄦𑄢𑄬 𑄡𑄨𑄠𑄬 𑄥𑄬𑄭 𑄘𑄨𑄚𑄪𑄚𑄴—
𑄡𑄬𑄭 𑄘𑄨𑄚𑄪𑄚𑄴 𑄟𑄧𑄢𑄴 𑄦𑄎𑄨-𑄢𑄧𑄁-𑄙𑄧𑄋𑄬 𑄞𑄧𑄢,
𑄎𑄪𑄚𑄮 𑄛𑄧𑄦𑄴𑄢𑄬 𑄛𑄧𑄦𑄴𑄢𑄬 𑄇𑄘𑄬𑄠𑄬𑄭 𑄥𑄬 𑄘𑄨𑄚𑄪𑄚𑄴,
𑄡𑄬 𑄘𑄨𑄚𑄪𑄚𑄴 𑄃𑄬𑄣𑄇𑄴, 𑄊𑄨𑄣𑄬𑄈𑄢, 𑄚𑄙𑄬𑄁𑄈𑄢𑅁</p>

<p>𑄞𑄭𑄪𑄠𑄧𑄖𑄴 𑄉𑄏𑄧 𑄍𑄝𑄠𑄴 𑄍𑄝𑄠𑄴 𑄃𑄬𑄏𑄧 𑄃𑄊𑄬,
𑄛𑄧𑄖𑄴𑄨𑄈𑄢, 𑄊𑄨𑄣𑄬𑄈𑄢, 𑄛𑄮𑄢𑄴𑄈𑄢𑄢𑄴 𑄟𑄎𑄢,
𑄙𑄮𑄁𑄋𑄮, 𑄌𑄨𑄇𑄴𑄮, 𑄖𑄪𑄁𑄉𑄧𑄝𑄨,
𑄥𑄧𑄟𑄎𑄳𑄠 𑄥𑄧𑄟𑄢𑄨 𑄃𑄬𑄣𑄇𑄴 𑄏𑄉𑄬𑄏𑄇𑄴𑅁</p>

<p>𑄜𑄬𑄣𑄬 𑄃𑄬𑄌𑄴𑄌𑄬𑄭 𑄇𑄧𑄙𑄧𑄇𑄴 𑄙𑄪𑄛𑄴 𑄙𑄪𑄛𑄴 𑄙𑄪𑄣𑄳𑄠𑄌𑄧𑄢𑄴,
𑄟𑄧𑄚𑄧𑄖𑄴 𑄃𑄪𑄙𑄬𑄢𑄴 𑄛𑄮𑄖𑄴𑄛𑄮𑄖𑄳𑄠 𑄎𑄪𑄚𑄮 𑄛𑄧𑄦𑄴𑄢𑄴𑅁
𑄗𑄪𑄟𑄴𑄝𑄪𑄇𑄴 𑄝𑄚𑄬𑄘𑄧𑄁 𑄉𑄧𑄘𑄬 𑄉𑄧𑄘𑄬,
𑄝𑄬𑄢𑄬𑄘𑄧𑄁 𑄉𑄏𑄧 𑄍𑄝𑄠𑄴 𑄍𑄝𑄠𑄴𑅁</p>

<p>𑄏𑄪𑄢𑄨𑄛𑄧𑄎𑄳𑄠 𑄃𑄟𑄴 𑄖𑄮𑄉𑄬𑄘𑄧𑄁,
𑄡𑄪𑄘𑄨-𑄃𑄮 𑄟-𑄝𑄝𑄧𑄢𑄴 𑄟𑄚𑅁
𑄃𑄟 𑄦𑄘𑄧𑄖𑄴 𑄝𑄬𑄇𑄴 𑄦𑄨𑄎𑄬𑄛𑄴—
𑄇𑄪𑄚𑄴𑄘𑄨 𑄃𑄊𑄧𑄚𑄴 𑄛𑄪𑄖𑄴𑄖𑄨𑄁𑄉𑄪𑄣𑄮, 𑄌𑄮𑄢𑄴𑄝𑄬𑄇𑄴𑄉𑄪𑄣𑄮 𑄛𑄉𑄚𑅁
𑄞𑄖𑄴 𑄈𑄬𑄝𑄢𑄴 𑄥𑄧𑄟𑄧𑄠𑄴 𑄦𑄢𑄬𑄘𑄧𑄁
𑄈𑄢 𑄦𑄧𑄘𑄬 𑄦𑄧𑄘𑄬𑅁
𑄃𑄧𑄉𑄧𑄙 𑄇𑄧𑄙𑄧𑄇𑄴 𑄥𑄪𑄚𑄴𑄚𑄬𑄭 𑄟𑄟𑄖𑄴𑄪𑄚𑄴
𑄥𑄧𑄟𑄎𑄳𑄠𑄉𑄪𑄚𑄴 𑄉𑄧𑄘𑄬 𑄉𑄧𑄘𑄬𑅁</p>

<p>𑄥𑄪𑄚𑄴𑄚𑄬𑄭 𑄝𑄨𑄣𑄬𑄴 𑄛𑄪𑄢𑄨 𑄜𑄬𑄣𑄴𑄣𑄬𑄭 𑄝𑄨𑄚𑄳𑄠𑄬,
𑄥𑄧𑄟𑄢𑄬 𑄟𑄨𑄣𑄨𑄘𑄧𑄁 𑄚𑄪𑄠𑄮 𑄉𑄧𑄢𑄨𑅁
𑄥𑄬𑄭 𑄘𑄨𑄚𑄪𑄚𑄮𑄖𑄴 𑄡𑄬𑄝𑄢𑄴 𑄟𑄧𑄚𑄬 𑄇𑄧𑄠𑄴 𑄜𑄨𑄢𑄨,
𑄘𑄨𑄝𑄬 𑄌𑄮𑄈𑄴 𑄈𑄘𑄨 𑄗𑄁, 𑄞𑄝𑄧𑄚𑄖𑄴 𑄛𑄧𑄢𑄨𑅁</p>


<p>𑄖𑄬 𑄇𑄨 𑄦𑄭𑄪𑄠𑄬!</p>

<p>𑄥𑄨𑄣𑄴 𑄌𑄘𑄢𑄖𑄴 𑄈𑄧𑄝𑄧𑄁 𑄃𑄪𑄢𑄬𑄭 𑄘𑄨𑄃𑄨—
𑄟𑄚𑄬𑄭𑄇𑄪𑄣𑄮𑄢𑄴 𑄘𑄪𑄊𑄧𑄢𑄴 𑄥𑄉𑄧𑄢𑄧𑄖𑄴𑄪𑄚𑄴 𑄣𑄪𑄇𑄴𑄘𑄳𑄠—
𑄥𑄨𑄝𑄴𑄌𑄧𑄢𑄧𑄕𑄴 𑄦𑄰𑄱 𑄚𑄧 𑄛𑄢𑄨, 𑄖𑄬 𑄇𑄨 𑄦𑄭𑄪𑄠𑄬?</p>

<p>𑄡𑄪𑄘𑄨-𑄃𑄮 𑄖𑄢𑄴 𑄉𑄮𑄎𑄬𑄚𑄧𑄣𑄟 𑄙𑄧𑄇𑄴 𑄉𑄧𑄢𑄨
𑄃𑄢𑄴 𑄚𑄧 𑄛𑄢𑄨𑄝𑄧𑄁 𑄢𑄮𑄎𑄬𑅁
𑄥𑄣𑄬 𑄇𑄨 𑄃𑄧𑄣𑄧𑄢𑄴 𑄉𑄧𑄢𑄨 𑄗𑄬𑄝𑄧𑄁?</p>

<p>𑄃𑄬𑄏𑄧 𑄝𑄬𑄉𑄬, 𑄖𑄢𑄴 𑄉𑄮𑄎𑄬𑄚𑄧𑄖𑄴𑄪𑄚𑄴 𑄌𑄬𑄭𑄠𑄬 𑄝𑄧𑄢𑄚𑄨,
𑄍𑄨𑄘𑄨 𑄘𑄨𑄃𑄨 𑄟𑄚𑄬𑄭𑄇𑄪𑄣𑄮𑄖𑄴𑅁
𑄚𑄧 𑄗𑄮𑄇𑄴 𑄦𑄨𑄁𑄎𑄬-𑄛𑄨𑄏𑄪𑄟𑄴,
𑄚𑄧 𑄗𑄮𑄇𑄴 𑄟𑄢𑄟𑄢𑄨, 𑄞𑄢𑄞𑄢𑄨𑅁
𑄘𑄬𑄏𑄧𑄖𑄴 𑄛𑄬𑄣𑄁 𑄝𑄬𑄭 𑄡𑄮𑄇𑄴 𑄥𑄪𑄈𑄴 𑄃𑄢𑄴 𑄥𑄪𑄈𑄴𑅁</p>

<p>𑄝𑄬𑄇𑄴 𑄛𑄧𑄢𑄚𑄴𑄝𑄧𑄣𑄢𑄬 𑄇𑄮𑄌𑄴𑄛𑄬𑄭𑄠𑄬,
𑄃𑄬 𑄡𑄪𑄉𑄮𑄢𑄴 𑄟𑄧𑄦𑄛𑄪𑄢𑄪𑄥𑄴 𑄝𑄧𑄚𑄧𑄞𑄚𑄴𑄖𑄬 𑄦𑄰𑄱 𑄚𑄧 𑄛𑄢𑄨𑅁
𑄖𑄬 𑄇𑄨 𑄦𑄭𑄪𑄠𑄬?
𑄃𑄬𑄏𑄧 𑄝𑄬𑄉𑄬 𑄖𑄢𑄴 𑄘𑄬𑄊𑄬𑄭-𑄘𑄳𑄠 𑄛𑄧𑄙𑄬 𑄦𑄘𑄨 𑄡𑄬𑄭
𑄚𑄧 𑄗𑄮𑄇𑄴 𑄟𑄧𑄚𑄧𑄢𑄴 𑄇𑄪𑄣𑄪𑄇𑄴𑅁
𑄝𑄬𑄇𑄴 𑄛𑄧𑄢𑄚𑄴𑄝𑄧𑄣𑄠𑄴 𑄛𑄙𑄮𑄇𑄴 𑄝𑄎𑄨𑄝𑄬𑄢𑄴
𑄛𑄨𑄖𑄴𑄗𑄨𑄟𑄨𑄖𑄴 𑄃𑄬𑄇𑄴𑄇𑄚𑄴 𑄘𑄮𑄣𑄴 𑄒𑄨𑄉𑄚𑅁</p>

<p>𑄚𑄨𑄎𑄮𑄢𑄴 𑄝𑄬𑄇𑄴 𑄥𑄪𑄇𑄴𑄈𑄚𑄨 𑄎𑄘𑄧𑄣𑄳𑄠𑄠𑄴 𑄃𑄪𑄝𑄮𑄖𑄴 𑄉𑄧𑄢𑄨 𑄙𑄣𑄨-𑄘𑄳𑄠,
𑄎𑄘𑄧𑄢𑄴 𑄘𑄪𑄇𑄴𑄈𑄳𑄠 𑄟𑄚𑄴𑄎𑄳𑄠𑄧𑄢𑄴 𑄘𑄪𑄇𑄴𑄈𑄚𑄨 𑄞𑄇𑄴 𑄣𑄰𑄱𑄠𑄳𑄠𑄬,
𑄗𑄨𑄘𑄨𑄢𑄴-𑄗𑄘𑄢𑄴 𑄎𑄘𑄧𑄖𑄴 𑄃𑄢𑄴-𑄝𑄌𑄴,
𑄎𑄘𑄧𑄢𑄴 𑄟𑄪𑄇𑄴𑄖𑄨𑄣𑄴𑄣𑄠𑄴 𑄝𑄪𑄉𑄮𑄢𑄴 𑄣𑄮 𑄘𑄚𑄴 𑄉𑄧𑄢𑄨𑄠𑄬,
𑄟𑄚𑄧𑄝𑄬𑄚𑄴𑄘𑄳𑄢𑄧 𑄚𑄢𑄠𑄧𑄕𑄴 𑄣𑄢𑄴𑄟 𑄦𑄰𑄱 𑄚𑄧 𑄛𑄢𑄨
𑄖𑄬 𑄇𑄨 𑄦𑄰𑄱𑄠𑄬?</p>

<p>𑄃𑄬𑄏𑄧 𑄝𑄬𑄉𑄬 𑄎𑄘𑄧𑄢𑄴 𑄃𑄧𑄘𑄨𑄚𑄴 𑄟𑄙𑄚𑄧𑄖𑄴,
𑄙𑄧𑄢𑄙𑄧𑄎𑄳𑄠 𑄉𑄧𑄢𑄨 𑄥𑄪𑄘𑄨𑄚𑄴 𑄟𑄙𑄚𑄴 𑄜𑄪𑄘𑄬𑄭 𑄖𑄪𑄣𑄨𑅁</p>

<p>𑄌𑄬𑄢𑄮𑄛𑄣 𑄝𑄚𑄳𑄦—𑄝𑄧-𑄚𑄨𑄏𑄬𑄌𑄴! 𑄙𑄪𑄚𑄴𑄘𑄪𑄇𑄴!
𑄇𑄧𑄙𑄧𑄇𑄴 𑄃𑄢𑄴 𑄟-𑄝𑄮𑄚𑄮𑄢𑄴 𑄥𑄪𑄚𑄨𑄝𑄧𑄁 𑄦𑄝𑄨𑄣𑄬𑄌𑄴𑅁
𑄘𑄬𑄊𑄨𑄝𑄧𑄁 𑄇𑄧𑄙𑄧𑄇𑄴 𑄃𑄢𑄴 𑄌𑄮𑄊𑄮𑄛𑄚𑄨𑅁</p>

<p>𑄟𑄧𑄚𑄧𑄖𑄴 𑄖𑄪𑄣𑄨𑄝𑄢𑄴 𑄌𑄬𑄭 𑄣𑄢𑄴𑄟𑄢𑄴 𑄇𑄧𑄙𑄚𑄨,
𑄖𑄬 𑄇𑄰𑄱 𑄡𑄬𑄭𑄠𑄬—“𑄈𑄬𑄟 𑄉𑄧𑄢𑄧, 𑄞𑄪𑄣𑄨 𑄡𑄧”
𑄖𑄢𑄴 𑄇𑄧𑄙 𑄝𑄨𑄌𑄬𑄴𑄌𑄴 𑄉𑄧𑄢𑄨,
𑄎𑄘𑄧𑄣𑄳𑄠𑄠𑄴, 𑄘𑄬𑄏𑄧𑄣𑄳𑄠𑄠𑄴 𑄃𑄬𑄇𑄴 𑄎𑄧𑄙 𑄦𑄰𑄱,
𑄎𑄖𑄴 𑄝𑄎𑄮𑄇𑄴, 𑄘𑄬𑄌𑄴 𑄝𑄎𑄮𑄇𑄴—
𑄝𑄎𑄮𑄘𑄮𑄇𑄴 𑄘𑄬𑄏𑄧𑄢𑄴 𑄛𑄮𑄢𑄇𑄧𑄝𑄣𑄳𑄠 𑄘𑄪𑄈𑄳𑄠 𑄟-𑄝𑄛𑄴𑅁</p>

<p>𑄇𑄨 𑄊𑄪𑄢𑄴 𑄝𑄢𑄨𑄏𑄬, 𑄇𑄨 𑄘𑄁𑄘𑄋𑄳𑄠 𑄛𑄉𑄚 𑄢𑄮𑄘𑄴!
𑄥𑄧𑄚𑄴𑄟𑄧𑄎𑄳𑄠 𑄎𑄢𑄧𑄖𑄴 𑄘𑄪𑄇𑄴𑄇𑄟𑄴 𑄉𑄧𑄢𑄨—
𑄃𑄬𑄇𑄴 𑄣𑄬𑄎 𑄇𑄧𑄚𑄧 𑄥𑄪𑄉𑄧𑄢𑄴 𑄊𑄪𑄟𑄴 𑄡𑄬𑄭 𑄛𑄚𑄴 𑄚𑄨𑅁</p>

<p>𑄢𑄧𑄚𑄴𑄎𑄨𑄖𑄴 𑄘𑄬𑄝𑄚𑄧𑄢𑄴 𑄉𑄚𑄴 𑄉𑄬𑄭 𑄚𑄧 𑄛𑄢𑄨, 𑄖𑄬 𑄇𑄨 𑄦𑄭𑄪𑄠𑄬?
𑄃𑄬𑄏𑄧 𑄚 𑄝𑄬𑄉𑄬 𑄎𑄘𑄧𑄢𑄴 𑄉𑄚𑄪𑄚𑄴 𑄥𑄪𑄚𑄨 𑄥𑄪𑄚𑄨,
𑄥𑄪𑄉𑄧𑄢𑄴 𑄞𑄝𑄧𑄚 𑄢𑄬𑄎𑄳𑄠𑄧𑄖𑄴 𑄞𑄎𑄨 𑄡𑄬𑄭𑅁
𑄇𑄮𑄌𑄴𑄛𑄬𑄝𑄢𑄴 𑄥𑄨𑄊𑄨 𑄎𑄘𑄧𑄢𑄴 𑄉𑄩𑄖𑄴𑄪𑄚𑄴𑅁</p>

<p>𑄖𑄧 𑄙𑄧𑄇𑄴 𑄟𑄭𑄪 𑄚𑄧 𑄦𑄮𑄟𑄴, 𑄟𑄧 𑄙𑄧𑄇𑄴 𑄖𑄭𑄪 𑄚𑄧 𑄦𑄧𑄝𑄬,
𑄃𑄬𑄏𑄧 𑄚 𑄡 𑄙𑄧𑄉𑄬 𑄖𑄬 𑄎𑄘𑄧𑄢𑄬, 𑄘𑄬𑄏𑄧𑄢𑄬 𑄇𑄮𑄌𑄴𑄛𑄬𑄝𑄢𑄴 𑄥𑄨𑄊𑄨𑅁
𑄃𑄢𑄧 𑄥𑄨𑄊𑄨, 𑄞𑄣𑄬𑄘𑄧 𑄥𑄧𑄝𑄧𑄚𑄴 𑄘𑄬𑄊𑄨𑄝𑄬𑄢𑄴,
𑄡𑄬 𑄥𑄧𑄝𑄧𑄚𑄚𑄴 𑄃𑄟 𑄎𑄪𑄟𑄴𑄮 𑄘𑄬𑄌𑄴𑄍𑄚𑄴—
𑄜𑄪𑄣𑄴 𑄝𑄉𑄚𑄬, 𑄜𑄪𑄣𑄴 𑄝𑄉𑄚𑄬,
𑄛𑄧𑄖𑄴𑄖𑄛𑄪𑄖𑄴𑄨-𑄞𑄧𑄋𑄧𑄢𑄠𑄴 𑄞𑄪𑄢𑄨 𑄃𑄪𑄙𑄨𑄝𑄮—
𑄌𑄨𑄉𑄮𑄚𑄴 𑄥𑄮𑄚 𑄌𑄨𑄎𑄨𑄢𑄴 𑄦𑄎𑄨
𑄌𑄨𑄣𑄧𑄇𑄴 𑄇𑄧𑄣𑄧𑄉𑄬 ……𑅁 </p>

<p>
𑄦𑄧𑄘𑄪𑄁 𑄡𑄪𑄚𑄨</p>

<p>𑄡𑄪𑄚𑄨 𑄉𑄬𑄁𑄈𑄪𑄣𑄨 𑄦𑄧𑄘𑄪𑄁—
𑄛𑄨𑄏𑄬𑄘𑄨 𑄝𑄋𑄝𑄌𑄳𑄠 𑄝𑄬𑄣 𑄝𑄪𑄉𑄨,
𑄃𑄘𑄟𑄬 𑄃𑄘𑄟𑄬 𑄊𑄪𑄢𑄨 𑄊𑄪𑄢𑄨,
𑄢𑄙𑄟𑄧𑄚𑄴-𑄙𑄧𑄚𑄴𑄛𑄪𑄘𑄨 𑄛𑄦𑄳𑄣,
𑄌𑄘𑄨𑄉𑄁 𑄍𑄧𑄢 𑄛𑄦𑄳𑄣, 𑄃—
𑄥𑄧𑄠𑄴𑄥𑄉𑄧𑄢𑄴 𑄃𑄪𑄞𑄮𑄉𑄩𑄖𑄴 𑄥𑄪𑄚𑄬𑄘𑄪𑄁𑅁</p>

<p>𑄇𑄘𑄨𑄟𑄥𑄳𑄠 𑄎𑄪𑄚𑄮 𑄛𑄧𑄦𑄴𑄢𑄧𑄖𑄴,
𑄃𑄨𑄎𑄮𑄢𑄴 𑄞𑄋𑄨 𑄛𑄧𑄢𑄬 𑄥𑄧𑄁 𑄟𑄮𑄚𑄴𑄊𑄧𑄢𑄧𑄖𑄴𑅁
𑄘𑄨𑄚𑄬𑄭 𑄝𑄬𑄣𑄖𑄘𑄧𑄖𑄴 𑄦𑄖𑄴𑄖𑄚𑄨,
𑄥𑄪𑄚𑄬𑄘𑄪𑄁 𑄎𑄪𑄟𑄴𑄮𑄝𑄨 𑄇𑄧𑄣𑄴𑄛𑄧𑄚𑄢𑄴 𑄘𑄪𑄊𑄮 𑄉𑄩𑄖𑄴𑄖𑄚𑄨𑅁</p>

<p>𑄢𑄬𑄋𑄮 𑄌𑄉𑄬 𑄈𑄪𑄠𑄁 𑄉𑄪𑄎𑄪𑄢𑄨 𑄃𑄪𑄙𑄨𑄘𑄮,
𑄙𑄨𑄇𑄴-𑄙𑄨𑄉𑄬𑄭 𑄃𑄪𑄙𑄨𑄘𑄮 𑄟𑄮𑄚𑄮𑄊𑄧𑄢𑄴𑅁
𑄥𑄪𑄉𑄮 𑄇𑄧𑄙𑄠𑄴 𑄦𑄎𑄨 𑄛𑄬𑄣𑄁 𑄝𑄬 𑄡𑄬𑄘𑄧,
𑄘𑄪𑄊𑄮 𑄇𑄧𑄙𑄠𑄴, 𑄌𑄮𑄊𑄮𑄛𑄚𑄨 𑄙𑄢 𑄝𑄬𑄘𑄧𑅁</p>

<p>𑄡𑄪𑄚𑄨 𑄇𑄝𑄨𑄣𑄴 𑄇𑄧𑄝𑄨 𑄦𑄧𑄘𑄪𑄁—
𑄖𑄨𑄘𑄬 𑄇𑄧𑄙𑄉𑄚𑄴 𑄟𑄨𑄙𑄬 𑄝𑄚𑄬,
𑄟𑄨𑄙𑄬 𑄇𑄧𑄙𑄉𑄚𑄴 𑄖𑄨𑄘𑄬 𑄝𑄚𑄬,
𑄌𑄧𑄢𑄧𑄛𑄴 𑄌𑄧𑄢𑄧𑄛𑄴 𑄃 𑄖𑄪𑄟𑄴𑄝𑄌𑄴 𑄉𑄧𑄢𑄨,
𑄚𑄮𑄚𑄬𑄭𑄠𑄬 𑄚𑄮𑄚𑄬𑄭𑄠𑄬 𑄘𑄮𑄣𑄴 𑄘𑄮𑄣𑄴 𑄇𑄧𑄝𑄨𑄖—
𑄎𑄘𑄧𑄢𑄴 𑄞𑄌𑄴 𑄣𑄰𑄱 𑄣𑄨𑄊𑄨 𑄡𑄬𑄘𑄪𑄁𑅁</p>

<p>𑄟𑄧𑄢𑄴 𑄛𑄧𑄖𑄴𑄨 𑄦𑄧𑄢𑄧𑄉𑄬 𑄦𑄧𑄢𑄧𑄉𑄬 𑄜𑄪𑄘𑄨𑄘𑄇𑄴,
𑄥𑄧𑄘𑄧𑄢𑄧𑄇𑄴 𑄜𑄪𑄣𑄴, 𑄚𑄇𑄴𑄥𑄜𑄪𑄣𑄴—
𑄟𑄧𑄢𑄴 𑄎𑄪𑄟𑄴𑄮 𑄞𑄬𑄭-𑄝𑄮𑄚𑄪𑄚𑄬 𑄞𑄧𑄋𑄧𑄢 𑄦𑄰𑄱—
𑄥𑄬𑄭 𑄜𑄪𑄣𑄪𑄚𑄧𑄖𑄴 𑄃𑄪𑄢𑄨𑄘𑄇𑄴, 𑄝𑄧𑄎𑄨𑄘𑄇𑄴𑅁
𑄖𑄬𑄝𑄬 𑄖𑄬𑄝𑄬 𑄟𑄧𑄙𑄪𑄠𑄚𑄨 𑄈𑄬𑄘𑄇𑄴𑅁
𑄦𑄨𑄣𑄴 𑄡𑄰𑄱 𑄇𑄮𑄌𑄴 𑄛𑄬𑄚𑄬𑄭 𑄎𑄘𑄧𑄢𑄴—
𑄞𑄌𑄴𑄌𑄚𑄨𑄖𑄴 𑄛𑄣𑄧𑄁 𑄝𑄏𑄬𑄘𑄇𑄴𑅁</p>

<p>𑄇𑄧𑄝𑄨𑄖𑄢𑄴 𑄛𑄧𑄖𑄴𑄨 𑄦𑄧𑄢𑄧𑄉𑄬 𑄦𑄧𑄢𑄧𑄉𑄬 𑄗𑄬𑄘𑄧—
𑄎𑄪𑄟𑄴𑄮𑄝𑄨𑄢𑄴 𑄘𑄮𑄣𑄴 𑄘𑄮𑄣𑄴 𑄢𑄋 𑄥𑄧𑄝𑄧𑄚𑄴,
𑄃𑄬 𑄘𑄬𑄏𑄧𑄢𑄴 𑄟𑄮𑄚𑄴-𑄟𑄪𑄢𑄮, 𑄍𑄧𑄢-𑄍𑄧𑄢𑄨,
𑄞𑄪𑄠𑄬-𑄞𑄪𑄠𑄬, 𑄌𑄪𑄉𑄬 𑄌𑄪𑄉𑄬,
𑄝𑄝𑄬-𑄛𑄪𑄘𑄬, 𑄞𑄬𑄭𑄠𑄬 𑄞𑄬𑄭𑄠𑄬,
𑄚𑄬𑄉𑄬-𑄟𑄮𑄉𑄬 𑄗𑄨𑄘𑄧𑄝𑄴𑄧𑄢𑄴 𑄃—
𑄇𑄧𑄙𑄝𑄖𑄴𑄖𑄠𑄴 𑄙𑄧𑄢𑄙𑄧𑄢𑄨𑅁 </p>

<p>
𑄃𑄬𑄉 𑄘𑄢𑄪 𑄖𑄣𑄨𑄇𑄴</p>

<p>𑄝𑄧𑄢𑄴𑄝𑄘𑄴 𑄡𑄬𑄝𑄢𑄴 𑄟𑄧𑄚𑄬 𑄇𑄧𑄣𑄬,
𑄜𑄪𑄉𑄪𑄘𑄨 𑄇𑄚𑄘𑄨 𑄛𑄧𑄣𑄴𑄢𑄴 𑄘𑄬𑄣𑄬,
𑄑𑄌𑄴 𑄃𑄨𑄥𑄴𑄇𑄳𑄢𑄨𑄚𑄴 𑄜𑄮𑄚𑄴 𑄇𑄨𑄚𑄨 𑄣𑄧𑅁
𑄃𑄨𑄚𑄴𑄑𑄢𑄴𑄚𑄬𑄘𑄧𑄖𑄴 𑄥𑄮𑄟𑄬𑄝,
𑄜𑄬𑄭𑄌𑄴𑄝𑄪𑄇𑄴 𑄃𑄭𑄓𑄨 𑄈𑄪𑄣𑄨𑄝,
𑄍𑄘𑄝𑄉𑄪𑄎𑄮 𑄛𑄮𑄌𑄴𑄑𑄴 𑄉𑄧𑄢𑄧𑅁</p>

<p>𑄢𑄬𑄖𑄴 𑄝𑄢𑄧𑄖 𑄝𑄬𑄚𑄳𑄠 𑄍𑄧𑄖
𑄉𑄳𑄢𑄟𑄨𑄚𑄴 𑄜𑄮𑄚𑄮𑄖𑄴 𑄜𑄳𑄢𑄨 𑄓𑄑𑅁
𑄃𑄬𑄖𑄴𑄧 𑄝𑄧𑄢𑄧 𑄥𑄪𑄡𑄮𑄇𑄴!!
𑄝𑄰𑄱-𑄛𑄧𑄖𑄴𑄧𑄢𑄴 𑄖𑄧 𑄉𑄧𑄢𑄨,
𑄌𑄳𑄠𑄑𑄨𑄁 𑄉𑄧𑄢𑄧 𑄟𑄧𑄚𑄴 𑄛𑄪𑄢𑄨,
𑄖𑄬𑄋-𑄛𑄧𑄠𑄴𑄎𑄬 𑄚𑄧 𑄡𑄘𑄮𑄇𑄴𑅁
𑄊𑄪𑄟𑄮 𑄟𑄖𑄴𑄧𑄣𑄴 𑄡𑄪𑄚𑄨 𑄗𑄠𑄴,
𑄇𑄪𑄚𑄴𑄘𑄨 𑄇𑄪𑄚𑄴𑄘𑄨 𑄃𑄬𑄇𑄴𑄌𑄪𑄚𑄨 𑄛𑄠𑄴,
𑄥𑄧𑄟𑄎𑄳𑄠 𑄟𑄨𑄣𑄨𑄚𑄬 𑄖𑄮𑄉𑄬 𑄌𑄧𑅁
𑄟𑄧𑄚𑄴𑄘𑄨 𑄖𑄮𑄉𑄬𑄣𑄬 𑄥𑄪𑄛𑄴 𑄛𑄬𑄝,
𑄥𑄧𑄟𑄎𑄳𑄠 𑄉𑄪𑄣𑄧𑄘𑄧𑄇𑄴 𑄟𑄨𑄣𑄨𑄝,
𑄟𑄪𑄠𑄬𑄘𑄨 𑄃𑄬𑄏𑄬 𑄥𑄧𑄁 𑄈𑄧𑅁</p>

<p>𑄃𑄬𑄚𑄝𑄘𑄬 𑄉𑄧𑄟𑄴 𑄚𑄧 𑄣𑄉𑄬,
𑄇𑄨 𑄚𑄬𑄭, 𑄝𑄨𑄢𑄨 𑄃𑄉𑄬,
𑄖𑄬𑄋 𑄣𑄉𑄨𑄣𑄬 𑄜𑄮𑄚𑄴 𑄉𑄧𑄢𑄧𑅁
𑄝𑄧𑄢𑄴𑄝𑄘𑄴 𑄡𑄬𑄝𑄢𑄴 𑄟𑄧𑄚𑄬 𑄇𑄧𑄣𑄬,
𑄜𑄪𑄉𑄪𑄘𑄨 𑄇𑄚𑄘𑄨 𑄛𑄧𑄦𑄴𑄢𑄴 𑄘𑄬𑄣𑄬,
𑄃𑄬 𑄇𑄧𑄙𑄚𑄨 𑄙𑄧𑄢𑄧𑅁 </p>

<p>
𑄜𑄪𑄣𑄴𑄜𑄪𑄣𑄴 𑄌𑄪𑄣𑄴𑄌𑄪𑄣𑄴</p>

<p>𑄃𑄨𑄇𑄬𑄴 𑄇𑄨 𑄦𑄧𑄭𑄠𑄬 𑄞𑄣𑄌𑄚𑄬,
𑄞𑄖𑄴 𑄟𑄉𑄨𑄣𑄬 𑄖𑄮𑄚𑄴 𑄃𑄚𑄬,
𑄖𑄮𑄉𑄠𑄴 𑄚𑄨𑄖𑄴𑄮 𑄃𑄪𑄣𑄪𑄏𑄪𑄣𑄴𑅁
𑄞𑄖𑄴𑄪𑄚𑄴 𑄖𑄮𑄉𑄠𑄴 𑄚𑄧𑄢𑄧𑄟𑄴-𑄇𑄧𑄢𑄧𑄟𑄴,
𑄖𑄮𑄚𑄴 𑄟𑄉𑄬 𑄖𑄬 𑄉𑄧𑄢𑄧𑄟𑄴 𑄉𑄧𑄢𑄧𑄟𑄴,
𑄜𑄪𑄣𑄴𑄜𑄪𑄣𑄴 𑄌𑄪𑄣𑄴𑄌𑄪𑄣𑄴𑅁</p>

<p>𑄇𑄧𑄙𑄠𑄴 𑄇𑄧𑄙𑄠𑄴 𑄌𑄮𑄇𑄴 𑄛𑄨𑄎𑄬,
𑄃𑄬𑄇𑄴𑄇 𑄍𑄧𑄝𑄭 𑄚𑄧 𑄝𑄪𑄏𑄬,
𑄃𑄬𑄭 𑄜𑄬𑄎𑄚𑄴 𑄖𑄢𑄴 𑄃𑄢𑄧 𑄦𑄮𑄣𑄴𑅁
𑄇𑄧𑄙𑄠𑄴 𑄇𑄧𑄙𑄠𑄴 𑄉𑄪𑄖𑄴𑄗𑄳𑄠 𑄈𑄠𑄴,
𑄛𑄨𑄖𑄴𑄗𑄨𑄟𑄨𑄖𑄴 𑄇𑄨𑄠𑄧𑄢𑄬 𑄚𑄧 𑄓𑄧𑄢𑄠𑄴,
𑄜𑄪𑄣𑄴𑄜𑄪𑄣𑄴 𑄌𑄪𑄣𑄴𑄌𑄪𑄣𑄴𑅁</p>

<p>𑄛𑄪𑄠𑄭𑄮 𑄚𑄧 𑄍𑄢𑄬 𑄇𑄌𑄴
𑄥𑄢 𑄝𑄢𑄧𑄟𑄥𑄴,
𑄛𑄊 𑄙𑄧𑄎𑄳𑄠𑄬 𑄟𑄙𑄌𑄪𑄣𑄴𑅁
𑄇𑄧𑄙 𑄇𑄧𑄠𑄴𑄘𑄬 𑄘𑄖𑄴 𑄞𑄨𑄢𑄨,
𑄌𑄧𑄣 𑄛𑄧𑄢𑄬 𑄞𑄧 𑄉𑄧𑄢𑄨,
𑄜𑄪𑄣𑄴𑄜𑄪𑄣𑄴 𑄌𑄪𑄣𑄴𑄌𑄪𑄣𑄴𑅁</p>

<p>𑄖𑄬𑄋-𑄛𑄧𑄠𑄴𑄎𑄬 𑄜𑄪𑄢𑄬𑄣𑄇𑄴,
𑄥𑄪𑄘𑄨𑄚𑄴 𑄟𑄙𑄚𑄴 𑄣𑄪𑄉𑄬𑄣𑄇𑄴,
𑄝𑄮𑄏𑄬 𑄚𑄧 𑄖𑄋𑄧𑄢𑄬𑄢𑄴 𑄃𑄪𑄣𑄪𑄈𑄪𑄣𑄴𑅁
𑄟𑄮𑄉𑄮 𑄟𑄙 𑄈𑄁 𑄈𑄁!
𑄛𑄪𑄠𑄮𑄝𑄮 𑄚𑄨𑄖𑄴𑄮 𑄡𑄁 𑄡𑄁!
𑄜𑄪𑄣𑄴𑄜𑄪𑄣𑄴 𑄌𑄪𑄣𑄴𑄌𑄪𑄣𑄴𑅁</p>

<p>𑄃𑄉𑄬 𑄃𑄬𑄣𑄧 𑄇𑄧𑄙𑄧𑄇𑄴 𑄥𑄪𑄉𑄮𑄖𑄴,
𑄃𑄨𑄇𑄬𑄴 𑄇𑄪𑄎𑄧𑄝 𑄚𑄨𑄖𑄴𑄮 𑄟𑄪𑄠𑄮𑄖𑄴,
𑄘𑄪𑄊𑄮𑄢𑄴 𑄥𑄉𑄧𑄢𑄧𑄖𑄴 𑄚𑄧 𑄛𑄢𑄴 𑄇𑄪𑄣𑄴𑅁
𑄃𑄧𑄞𑄝𑄧 𑄥𑄧𑄁𑄥𑄢𑄧 𑄎𑄣𑄠𑄴,
𑄟𑄙 𑄚𑄨𑄖𑄴𑄮 𑄉𑄧𑄢𑄧𑄟𑄴 𑄗𑄠𑄴𑅁
𑄜𑄪𑄣𑄴𑄜𑄪𑄣𑄴 𑄌𑄪𑄣𑄴𑄌𑄪𑄣𑄴𑅁
𑄛𑄚𑄴 𑄃𑄊𑄬 𑄥𑄪𑄝𑄮𑄢𑄨 𑄚𑄬𑄭,
𑄇𑄧𑄣𑄣𑄭𑄮 𑄙𑄪𑄚𑄴𑄘𑄧 𑄟𑄪𑄣𑄨 𑄈𑄬𑄭𑅁
𑄃𑄪𑄘𑄴𑄙𑄮𑄢𑄴 𑄉𑄧𑄢𑄬 𑄉𑄳𑄠𑄬𑄘𑄨𑄇𑄪𑄣𑄴
𑄖𑄮𑄚𑄚𑄴 𑄃𑄬𑄙𑄧𑄇𑄴𑄨 𑄚𑄪𑄚𑄴𑄎𑄮 𑄝𑄬𑄌𑄴,
𑄇𑄨𑄎𑄬𑄚𑄨 𑄇𑄢𑄴 𑄎𑄨𑄁𑄇𑄚𑄨 𑄥𑄬𑄌𑄴!
𑄜𑄪𑄣𑄴𑄜𑄪𑄣𑄴 𑄌𑄪𑄣𑄴𑄌𑄪𑄣𑄴𑅁</p>

<p>𑄊𑄧𑄢𑄧 𑄇𑄟𑄚𑄨𑄖𑄴 𑄃𑄣𑄬𑄠𑄳𑄠𑄬,
𑄡𑄪𑄘𑄨 𑄝𑄮𑄣𑄚𑄳𑄠 𑄛𑄠𑄴 𑄟𑄣𑄬𑄭𑄠𑄬
𑄛𑄮𑄖𑄳𑄠 𑄃𑄪𑄙𑄬 𑄊𑄪𑄟𑄧𑄖𑄴𑄪𑄚𑄴𑅁
𑄞𑄖𑄴 𑄚𑄧 𑄈𑄬𑄭 𑄟𑄧𑄘𑄴 𑄈𑄠𑄴,
𑄗𑄢𑄬 𑄗𑄢𑄬 𑄢𑄨𑄚𑄨 𑄌𑄠𑄴,
𑄛𑄧𑄎𑄝𑄌𑄴 𑄚𑄳𑄦𑄨𑄉𑄨𑄣𑄬 𑄟𑄪𑄠𑄮𑄖𑄴𑄪𑄚𑄴𑅁</p>

<p>𑄃𑄪𑄙𑄮𑄢𑄴 𑄈𑄬𑄣𑄬 𑄚𑄧 𑄥𑄪𑄎𑄬,
𑄟𑄘𑄬 𑄚𑄨𑄖𑄴𑄮 𑄟𑄨𑄏𑄬,
𑄇𑄬𑄚𑄬 𑄇𑄘𑄬𑄝𑄧 𑄎𑄨𑄁𑄇𑄚𑄨!
𑄏𑄧𑄢𑄴 𑄘𑄨𑄣𑄬 𑄛𑄚𑄨 𑄛𑄧𑄢𑄬,
𑄞𑄋𑄌𑄮𑄢 𑄊𑄧𑄢𑄬𑄘𑄮𑄢𑄬,
𑄃𑄢𑄧 𑄚𑄬𑄭𑄘𑄬 𑄞𑄖𑄴-𑄛𑄚𑄨𑅁 </p>

<p>
𑄌𑄨𑄉𑄮𑄚𑄴 𑄛𑄬𑄘𑄢𑄴 𑄘𑄮𑄉𑄚𑄴𑄘𑄢𑄨</p>

<p>𑄌𑄨𑄉𑄮𑄚𑄴 𑄛𑄬𑄘𑄢𑄴 𑄘𑄮𑄉𑄚𑄴𑄘𑄢𑄨,
𑄝𑄉𑄨𑄈𑄖 𑄡𑄨𑄠𑄧𑄚𑄴 𑄞𑄧𑄢𑄨𑅁
𑄟𑄳𑄦𑄎𑄧𑄚𑄴 𑄦𑄧𑄝𑄢𑄴 𑄣𑄣𑄧𑄎𑄬,
𑄘𑄮𑄉𑄚𑄴 𑄘𑄨𑄣𑄧𑄉𑄰𑄱 𑄦𑄃𑄮𑄎𑄬𑅁</p>

<p>𑄞𑄭𑄪 𑄛𑄌𑄴 𑄇𑄚𑄨 𑄝𑄧𑄚𑄴𑄙𑄧𑄇𑄴 𑄘𑄨𑄃𑄨
𑄦𑄣𑄧 𑄉𑄪𑄢𑄪 𑄝𑄬𑄎 𑄘𑄨𑄃𑄨
𑄘𑄮𑄉𑄚𑄴 𑄘𑄨𑄣𑄧𑄉𑄰𑄱 𑄝𑄎𑄢𑄧𑄖𑄴𑅁
𑄣𑄢𑄬 𑄣𑄢𑄬 𑄛𑄧𑄢 𑄙𑄧𑄣𑄳𑄠𑄧 𑄚𑄘𑄚𑄧𑄖𑄴𑅁</p>

<p>𑄃𑄬𑄏𑄧 𑄃𑄬𑄏𑄧, 𑄝𑄧𑄏𑄧 𑄝𑄧𑄏𑄧;
𑄇𑄨 𑄦𑄧𑄝𑄧, 𑄝𑄉𑄨 𑄚𑄬𑄎𑄧𑅁
𑄘𑄮𑄉𑄚𑄴 𑄞𑄧𑄢𑄧𑄚𑄴 𑄇𑄌𑄴𑄑𑄧𑄟𑄢𑄴𑅁
𑄝𑄉𑄨 𑄈𑄬𑄭𑄠𑄬 𑄝𑄬𑄇𑄴𑄪𑄚𑄬—
𑄃𑄬 𑄥𑄛𑄴𑄖 𑄃𑄬𑄣𑄬 𑄃𑄮 𑄥𑄛𑄴𑄖𑄖𑄴 𑄘𑄨𑄟𑄴𑅁
𑄇𑄢𑄧𑄢𑄴 𑄘𑄨𑄝𑄢𑄴 𑄚𑄁 𑄚𑄬𑄭 𑄃𑄨𑄇𑄴𑄨𑄚𑄬𑅁</p>

<p>𑄟𑄧𑄚𑄴 𑄓𑄋𑄧𑄢𑄴 𑄌𑄨𑄉𑄮𑄚𑄴 𑄛𑄬𑄘,
𑄗𑄪𑄢𑄨 𑄚𑄧 𑄛𑄢𑄬 𑄇𑄢𑄧 𑄇𑄧𑄙𑅁
𑄝𑄬𑄇𑄴 𑄟𑄣𑄚𑄨 𑄝𑄬𑄎𑄨𑄚𑄬𑄭,
𑄃𑄨𑄇𑄬𑄴 𑄟𑄣𑄴 𑄃𑄚𑄨𑄝𑄢𑄴 𑄃𑄢𑄴 𑄖𑄬𑄋 𑄚𑄬𑄭𑅁
𑄛𑄧𑄙𑄧 𑄇𑄨𑄖𑄳𑄠 𑄌𑄬𑄭 𑄗𑄠𑄴,
𑄝𑄉𑄨 𑄈𑄖 𑄃𑄪𑄣𑄬𑄴 𑄌𑄠𑄴𑅁
𑄌𑄨𑄉𑄮𑄚𑄴 𑄛𑄬𑄘𑄢𑄴 𑄘𑄮𑄉𑄚𑄴𑄘𑄢𑄨
𑄝𑄉𑄨 𑄈𑄖𑄠𑄴 𑄡𑄨𑄠𑄧𑄚𑄴 𑄞𑄧𑄢𑄨𑅁</p>

<p>𑄝𑄉𑄨 𑄈𑄬𑄣𑄬 𑄌𑄨𑄉𑄮𑄚𑄴 𑄛𑄬𑄘 𑄃𑄨𑄙𑄪 𑄡𑄧,
𑄇𑄟𑄣𑄳𑄠𑄖𑄴𑄪𑄚𑄴 𑄈𑄧𑄉𑄰𑄱 𑄚𑄧𑄉𑄧𑄖𑄴 𑄇𑄨𑄚𑄨𑅁
𑄇𑄮𑄌𑄴 𑄛𑄁, 𑄘𑄬𑄭 𑄚𑄧 𑄛𑄢𑄧𑄁𑅁
𑄟𑄧𑄉𑄧𑄘𑄢𑄴 𑄌𑄋𑄴𑄟𑄳𑄦 𑄃𑄇𑄴𑄧𑄣𑄚𑄨𑅁 </p>

<p>
𑄇𑄪𑄢𑄨 𑄝𑄧𑄏𑄧𑄢𑄴 𑄛𑄧𑄢𑄬</p>

<p>𑄇𑄪𑄢𑄨 𑄝𑄧𑄏𑄧𑄢𑄴 𑄃𑄉𑄬 𑄡𑄨𑄠𑄚𑄴 𑄃𑄨𑄎𑄮𑄢𑄴 𑄃𑄬𑄣𑄧,
𑄃𑄨𑄇𑄬𑄴 𑄦𑄰𑄱𑄠𑄬 𑄃𑄪𑄙𑄮𑄚𑄴𑅁
𑄡𑄨𑄠𑄧𑄖𑄴 𑄃𑄬𑄣𑄧 𑄛𑄪𑄎𑄮𑄇𑄴 𑄎𑄇𑄴 𑄝𑄧𑄘𑄨,
𑄥𑄨𑄠𑄧𑄖𑄴 𑄃𑄨𑄇𑄬𑄴 𑄉𑄮𑄣𑄛𑄴, 𑄓𑄣𑄨𑄠 𑄜𑄪𑄣𑄴 𑄜𑄪𑄘𑄮𑄚𑄴𑅁
𑄥𑄮𑄟𑄬𑄠𑄬𑄉𑄨 𑄇𑄘𑄇𑄘𑄨 𑄉𑄧𑄢𑄨 𑄝𑄬𑄣𑄧 𑄛𑄧𑄦𑄴𑄢𑄚𑄴,
𑄜𑄪𑄉𑄪𑄘𑄨 𑄇𑄚 𑄌𑄨𑄢𑄨𑅁
𑄇𑄚𑄴𑄎𑄝𑄖𑄴 𑄘𑄝 𑄘𑄨𑄚𑄬𑄭 𑄇𑄧𑄙𑄧𑄇𑄴,
𑄌𑄚𑄳𑄦 𑄞𑄪𑄢𑄮𑄖𑄴 𑄢𑄧𑄠𑄬𑄭 𑄛𑄧𑄢𑄨𑅁</p>

<p>𑄃𑄨𑄇𑄬𑄴 𑄃𑄬𑄏𑄬 𑄝𑄬𑄣𑄧 𑄛𑄧𑄦𑄴𑄢𑄚𑄴 𑄈𑄬𑄣𑄁𑄈𑄨𑄣𑄨𑄁,
𑄎𑄚𑄣𑄢𑄴 𑄢𑄬𑄣𑄨𑄁 𑄙𑄧𑄢𑄨𑅁
𑄌𑄚𑄳𑄦 𑄚𑄧𑄠𑄴 𑄦𑄰𑄱𑄠𑄬 𑄝𑄢𑄚𑄴𑄘,
𑄗𑄇𑄴𑄇𑄰𑄱 𑄈𑄘𑄧𑄖𑄴 𑄛𑄧𑄢𑄨𑅁</p>

<p>𑄇𑄪𑄢𑄨 𑄝𑄧𑄏𑄧𑄢𑄴 𑄝𑄨𑄘𑄨 𑄡𑄚𑄢𑄴 𑄛𑄧𑄢𑄬,
𑄝𑄬𑄌𑄴-𑄇𑄧𑄟𑄴 𑄇𑄧𑄙𑄧𑄇𑄴 𑄘𑄬𑄊𑄨𑄢𑄴 𑄊𑄧𑄢𑄬𑄘𑄮𑄢𑄬𑅁
𑄇𑄣 𑄥𑄨𑄢𑄬𑄖𑄴 𑄙𑄪𑄛𑄴 𑄈𑄧𑄝𑄧𑄁 𑄝𑄬𑄢𑄬𑄭—
𑄝𑄮-𑄏𑄨𑄠𑄬 𑄡𑄚𑄴 𑄎𑄪𑄟𑄴 𑄝𑄬𑄢𑅁
𑄛𑄨𑄚𑄮𑄚𑄴 𑄛𑄨𑄚𑄨𑄘𑄇𑄴 𑄣𑄎𑄚𑄴 𑄃𑄨𑄇𑄬𑄴 𑄟𑄨𑄣𑄬𑄭
𑄇𑄪𑄙𑄪 𑄘𑄬𑄊𑄨𑄝𑄧𑄁 𑄈𑄧𑄝𑄧𑄁 𑄟𑄎𑄢𑅁</p>

<p>𑄟𑄝𑄮 𑄎𑄧𑄚𑄧𑄟𑄴𑄮 𑄓𑄉𑄨 𑄃𑄨𑄌𑄳𑄠𑄬 𑄝𑄬𑄝𑄬,
𑄖𑄢𑄴 𑄏𑄨𑄠𑄬 𑄓𑄉𑄬 𑄘𑄨𑄘𑄨𑅁
𑄎𑄨𑄁𑄇𑄚𑄨𑄢𑄴 𑄃𑄬𑄭 𑄘𑄪𑄇𑄴𑄈𑄚𑄨,
𑄎𑄘𑄧𑄖𑄴𑄪𑄚𑄴 𑄜𑄬𑄣𑄬𑄝𑄧𑄁 𑄇𑄨 𑄘𑄨! </p>

<p></p>

<p></p>

<p>𑄎𑄉𑄨𑄝𑄢𑄴 𑄉𑄩𑄖𑄴</p>

<p>𑄎𑄉𑄧 𑄎𑄉𑄧 𑄎𑄪𑄟𑄴𑄮𑄣𑄧𑄇𑄴 𑄎𑄉𑄧,
𑄚𑄬𑄭 𑄃𑄢𑄴 𑄊𑄪𑄟𑄴 𑄡𑄬𑄝𑄢𑄴 𑄥𑄧𑄟𑄧𑄠𑄴𑅁
𑄡𑄬 𑄊𑄪𑄟𑄴 𑄡𑄢𑄴 𑄖𑄢𑄬-𑄃𑄧 𑄓𑄉𑄧,
𑄃𑄢𑄴 𑄌𑄮𑄈𑄴 𑄈𑄘𑄨 𑄗𑄬𑄝𑄢𑄴 𑄚𑄧𑄠𑄴𑅁</p>

<p>𑄢𑄘𑄇𑄪𑄢𑄮 𑄓𑄇𑄴 𑄉𑄬𑄣𑄧 𑄜𑄪𑄢𑄬𑄭,
𑄜𑄪𑄖𑄳𑄠 𑄜𑄪𑄣𑄧𑄢𑄴 𑄝𑄌𑄴𑄍𑄚𑄨—
𑄝𑄪𑄠𑄬𑄢𑄬 𑄚𑄬𑄎𑄢𑄴 𑄃𑄪𑄢𑄬𑄭𑅁</p>

<p>𑄇𑄣 𑄃𑄚𑄴𑄙𑄢𑄴 𑄛𑄢𑄴 𑄦𑄰𑄱 𑄉𑄬𑄣𑄧,
𑄃𑄬𑄣𑄧 𑄙𑄧𑄣𑄴 𑄛𑄧𑄦𑄴𑄢𑄴𑅁
𑄃𑄬𑄏𑄧 𑄃𑄟𑄨 𑄟𑄧𑄢𑄢𑄴 𑄊𑄪𑄟𑄬 𑄃𑄧𑄣𑄧𑄢𑄴𑅁</p>

<p>𑄇𑄧𑄇𑄬𑄴 𑄃𑄟𑄢𑄴 𑄜𑄪𑄘𑄨𑄝𑄇𑄴 𑄘𑄨𑄝𑄬 𑄌𑄮𑄈𑄴?
𑄘𑄬𑄊𑄨𑄝𑄧𑄁 𑄌𑄬𑄢𑄧𑄇𑄨𑄖𑄳𑄠?
𑄦𑄘𑄬 𑄦𑄘𑄬 𑄉𑄧𑄢𑄨 𑄃𑄬𑄉𑄧𑄖𑄴𑄧𑄢𑄴,
𑄉𑄧𑄢𑄨 𑄓𑄉𑄓𑄉𑄨—
𑄃𑄬𑄝𑄢𑄴 𑄥𑄧𑄟𑄢𑄬 𑄎𑄉𑄨𑅁</p>

<p>𑄇𑄧𑄘𑄧 𑄡𑄪𑄉𑄴 𑄃𑄉𑄬 𑄎𑄉𑄨𑄣𑄇𑄴 𑄇𑄧𑄘𑄧 𑄎𑄘𑄬,
𑄇𑄧𑄘𑄧 𑄡𑄪𑄉𑄴 𑄙𑄧𑄢𑄨 𑄌𑄮𑄈𑄴 𑄈𑄘𑄨 𑄗𑄬𑄝𑄧𑄁 𑄘𑄨𑄚𑄬-𑄢𑄬𑄘𑄬𑅁
𑄘𑄬𑄌𑄴𑄍𑄚𑄬 𑄓𑄉𑄬𑄢𑄴, 𑄎𑄖𑄴𑄖𑄰𑄱 𑄓𑄉𑄬𑄢𑄴,
𑄉𑄝𑄪𑄌𑄳𑄠-𑄉𑄞𑄪𑄢𑄨 𑄥𑄧𑄟𑄎𑄳𑄠-𑄥𑄧𑄟𑄢𑄨 𑄥𑄪𑄚𑄧—
𑄟-𑄝𑄮𑄚𑄴,  𑄝𑄛𑄴-𑄞𑄬𑄭𑅁
𑄘𑄬𑄌𑄴𑄍𑄚𑄬 𑄎𑄖𑄴𑄖𑄰𑄱 𑄃𑄊𑄬—
𑄃𑄟 𑄇𑄨𑄖𑄳𑄠 𑄢𑄨𑄚𑄨 𑄌𑄬𑄭𑅁 </p>

<p>
𑄎𑄪𑄟𑄴𑄮𑄝𑄨 𑄓𑄠𑄬𑄢𑄨𑄖𑄴𑄪𑄚𑄴 𑄘𑄨𑄝𑄬 𑄚𑄧-𑄝𑄧𑄣𑄳𑄠 𑄇𑄧𑄝𑄨𑄖</p>

<p>( 𑄃𑄬𑄇𑄴 )
𑄏𑄀𑄪𑄖𑄴 𑄏𑄀𑄪𑄖𑄴 𑄏𑄧𑄣𑄴𑄉 𑄝𑄪𑄠𑄬𑄢𑄴!
𑄛𑄬𑄎𑄢𑄧 𑄇𑄧𑄛𑄴 𑄃𑄪𑄣𑄬𑄴 𑄚𑄬𑄎𑄢𑄴!
𑄏𑄨𑄟𑄨𑄖𑄴 𑄏𑄨𑄟𑄨𑄖𑄴 𑄘𑄬𑄝 𑄏𑄨𑄟𑄨𑄣𑄚𑄨!
𑄊𑄪𑄢𑄪𑄁 𑄊𑄪𑄢𑄪𑄁 𑄃𑄉𑄏𑄧 𑄝𑄌𑄴!</p>

<p>𑄥𑄋𑄪𑄠𑄚𑄴 𑄖𑄪𑄣𑄬𑄴 𑄃𑄊𑄬 𑄇𑄨 𑄚𑄬𑄭?
𑄇𑄬𑄋𑄬𑄢 𑄇𑄬𑄟𑄬 𑄖𑄚𑄴 𑄚𑄧 𑄟𑄚𑄬𑄢𑄴!
𑄇𑄬𑄘𑄇𑄴𑄖𑄪𑄇𑄴 𑄃𑄪𑄣𑄬𑄴 𑄡𑄘𑄧𑄚𑄴!
𑄜𑄨𑄝𑄬𑄉𑄧 𑄝𑄌𑄴 𑄇𑄧𑄢𑄧𑄖𑄴-𑄇𑄢𑄖𑄴!</p>

<p>𑄝𑄬𑄇𑄴 𑄦𑄬𑄟𑄚𑄪𑄚𑄴 𑄃𑄊𑄧𑄚𑄴 𑄘𑄧𑄣𑄝𑄪𑄘𑄨 𑄦𑄟𑄧𑄖𑄴𑄧𑄣𑄬
𑄞𑄨𑄢𑄬𑄞𑄨𑄌𑄳𑄠𑄬 𑄇𑄠𑄴-𑄇𑄭𑄪 𑄇𑄘𑄇𑄴𑄇𑄘𑄨!
𑄛𑄀𑄨𑄠𑄮 𑄛𑄀𑄨𑄠𑄮 𑄥𑄨𑄇𑄴𑄇𑄢𑄨 𑄃𑄪𑄙𑄬𑄢𑄴—
𑄉𑄧𑄋𑄢𑄴 𑄝𑄪𑄠𑄬𑄢𑄧𑄖𑄴 𑄛𑄨𑄎𑄪𑄟𑄴 𑄝𑄏𑄧 𑄟𑄙𑅁</p>

<p>𑄢𑄨𑄛𑄴 𑄢𑄨𑄛𑄴 𑄥𑄪𑄚 𑄡𑄢𑄴 𑄏𑄢𑄴𑄝𑄮 𑄇𑄪𑄢𑄳𑄦𑄧𑄢𑄴—
𑄗𑄬𑄉𑄬 𑄗𑄬𑄉𑄬 𑄚𑄬𑄭-𑄃𑄣𑄴𑄏𑄨 𑄈𑄧𑄘𑄇𑄴𑄖𑄇𑄴!
𑄏𑄧𑄇𑄴 𑄛𑄧𑄎𑄳𑄠𑄧𑄚𑄴 𑄃𑄣𑄴𑄏𑄨 𑄛𑄬𑄎𑄠𑄴!
𑄓𑄧𑄉𑄧𑄖𑄴𑄧𑄚𑄴 𑄛𑄨𑄎𑄮𑄢𑄧 𑄇𑄮𑄚𑄖𑄴 𑄇𑄮𑄉𑄬𑄠𑄬 𑄉𑄏𑄧𑄖𑄴!
𑄇𑄧𑄚𑄴𑄚 𑄃𑄊𑄬?
𑄡𑄧-𑄘𑄬 𑄟𑄬𑄦𑄳𑄣 𑄘𑄮𑄉𑄰𑄱 𑄃𑄢𑄦𑄳𑄣 𑄢𑄪𑄝𑄮!
𑄊𑄪𑄢𑄴 𑄃𑄋𑄮𑄌𑄳𑄠! 𑄝𑄢𑄨𑄏𑄬𑄢𑄴 𑄃𑄬 𑄘𑄨𑄚𑄮𑄖𑄴!
𑄍𑄨𑄚𑄬𑄍𑄨𑄚𑄳𑄠 𑄟𑄮𑄚𑄮𑄊𑄧𑄢𑄴 𑄎𑄪𑄟𑄴𑄮𑄝𑄨𑄢𑄴!
𑄦𑄬𑄣𑄜𑄬𑄣, 𑄘𑄨𑄚𑄴𑄟𑄙𑄚𑄴 𑄎𑄨𑄁𑄇𑄚𑄨𑄢𑄴𑅁</p>

<p>( 𑄘𑄭𑄪 )
𑄇𑄨𑄠𑄬 𑄃𑄧𑄘 𑄃𑄧𑄘, 𑄏𑄀𑄖𑄴 𑄏𑄀𑄖𑄴 𑄎𑄢𑄧𑄇𑄘!
𑄎𑄪𑄟𑄴𑄮𑄝𑄨 𑄥𑄪𑄈𑄴 𑄚𑄬𑄭 𑄥𑄨𑄎𑄨𑄠𑄬 𑄛𑄨𑄠𑄬𑅁
𑄥𑄮𑄡𑄳𑄠𑄧𑄝𑄨𑄎𑄨 𑄇𑄎𑄨-𑄦𑄮𑄣𑄮𑄘𑄴, 𑄊𑄨𑄣𑄬𑄇𑄮𑄎𑄰𑄱—
𑄇𑄧𑄚𑄴 𑄞𑄪𑄘𑄨𑄖𑄴, 𑄇𑄧𑄚𑄴 𑄟𑄧𑄎𑄖𑄴𑅁
𑄇𑄧𑄝𑄧𑄉𑄧𑄖𑄴 𑄚 𑄌𑄪𑄟𑄮𑄛𑄝𑄧𑄖𑄴, 𑄚𑄇𑄨—
𑄞𑄋 𑄥𑄟𑄮𑄴𑄖𑄴, 𑄃𑄪𑄖𑄴𑄮 𑄃𑄪𑄎𑄪, 𑄘𑄧𑄟𑄴𑄘𑄧𑄟 𑄖𑄮𑄉𑄬 𑄌𑄧𑅁 
𑄏𑄘𑄨 𑄃𑄚𑄧 𑄎𑄪𑄟𑄴𑄮𑄝𑄨 𑄍𑄧𑄚𑄴𑄘𑄧𑄞𑄌𑄴 𑄟𑄘𑄬𑄢𑄴!
𑄛𑄨𑄚𑄬 𑄘𑄪𑄠𑄮, 𑄝𑄋𑄝𑄌𑄳𑄠 𑄦𑄘𑄬-𑄒𑄬𑄋𑄬 𑅁</p>

<p>𑄥𑄎𑄧𑄚𑄳𑄠 𑄟𑄠𑄴 𑄉𑄭 𑄉𑄭,
𑄖𑄢𑄬 𑄇𑄧𑄚𑄴𑄚 𑄇𑄪𑄠𑄬 𑄥𑄨𑄣𑄧𑄇𑄮𑄚 𑄟𑄳𑄦𑄮𑄢𑄮𑄋𑄮𑄖𑄴 𑄡𑄬𑄝𑄣𑄴𑄣𑄠𑄴𑅁
𑄇𑄨 𑄚𑄬 𑄇𑄨 𑄢𑄧 𑄥𑄪𑄚𑄨! 𑄃𑄪𑄉𑄪𑄢𑄨 𑄃𑄪𑄙𑄨!
𑄇𑄚𑄴𑄎𑄝 𑄌𑄪𑄣𑄴 𑄏𑄉𑄧𑄖𑄴 𑄉𑄧𑄢𑄨!
𑄉𑄧𑄎𑄁 𑄉𑄧𑄎𑄁 𑄣𑄧𑄢𑄴 𑄘𑄨𑄃𑄨!
𑄗𑄢𑄬 𑄗𑄢𑄬 𑄛𑄨𑄌𑄬𑄴 𑄜𑄨𑄢𑄨 𑄜𑄨𑄢𑄨,
𑄎𑄧𑄣𑄧𑄇𑄴-𑄜𑄧𑄣𑄧𑄇𑄴 𑄇𑄢𑄬 𑄘𑄬𑄊𑄨!
𑄌𑄨𑄠𑄮𑄟𑄳𑄠 𑄌𑄨𑄠𑄮𑄟𑄳𑄠 𑄟𑄧𑄚𑄴 𑄣𑄰𑄱 𑄃𑄮𑄎𑄮𑄣𑄬𑄋𑄧𑄖𑄴,
𑄉𑄪𑄎𑄨 𑄟𑄢𑄨 𑄎𑄪𑄟𑄴𑄮𑄝𑄨 𑄃𑄊𑄬𑅁
𑄌𑄮𑄈𑄴 𑄜𑄬𑄣𑄬 𑄜𑄬𑄣𑄬 𑄇𑄨 𑄇𑄨 𑄘𑄬𑄊𑄬!
𑄍𑄧𑄚𑄴𑄘𑄧𑄞𑄌𑄴 𑄟𑄘𑄬𑅁</p>

<p>𑄎𑄪𑄟𑄴𑄮𑄝𑄨 𑄞𑄝𑄬 𑄃𑄬𑄇𑄴 𑄇𑄧𑄙,
𑄟𑄭𑄪 𑄘𑄧 𑄒𑄨𑄇𑄴 𑄃𑄊𑄧𑄁𑅁 𑄥𑄪𑄚𑄧, 𑄟𑄭𑄪 𑄇𑄨 𑄘𑄬𑄊𑄧𑄁—
𑄌𑄬𑄢𑄮𑄛𑄣 𑄝𑄝𑄬-𑄛𑄪𑄘𑄬, 𑄞𑄬𑄭𑄠𑄬-𑄞𑄬𑄭𑄠𑄬,
𑄣𑄮𑄢𑄣𑄪𑄢𑄨, 𑄟𑄢𑄟𑄢𑄨, 𑄉𑄧𑄝𑄉𑄧𑄝𑄨, 𑄞𑄢𑄞𑄢𑄨!</p>

<p>𑄖𑄧𑄟𑄢𑄴 𑄇𑄨 𑄌𑄨𑄖𑄴 𑄚𑄬𑄭?
𑄖𑄧𑄟𑄢𑄴 𑄇𑄨 𑄌𑄮𑄈𑄴 𑄚𑄬𑄭?
𑄖𑄧𑄟𑄢𑄴 𑄇𑄨 𑄇𑄚𑄴 𑄚𑄬𑄭?
𑄖𑄧𑄟𑄢𑄴 𑄇𑄨 𑄝𑄨𑄝𑄬𑄇𑄴 𑄚𑄬𑄭?
𑄟𑄧𑄢𑄬 𑄃𑄪𑄖𑄴𑄧𑄢𑄴 𑄘𑄪𑄠𑄮!!!</p>

<p>𑄟𑄭𑄪 𑄛𑄉𑄧𑄣𑄴 𑄦𑄮𑄟𑄴!
𑄟𑄭𑄪 𑄃𑄢𑄴 𑄥𑄪𑄚𑄨𑄝𑄬𑄢𑄴 𑄚𑄧 𑄌𑄁 𑄇𑄪-𑄇𑄧𑄙,
𑄥𑄪𑄚𑄨𑄝𑄬𑄢𑄴 𑄚𑄧 𑄌𑄁 𑄟𑄧𑄢 𑄇𑄨𑄎𑄬𑄇𑄴!
𑄖𑄧𑄟𑄢𑄴 𑄢𑄧𑄘𑄴-𑄝𑄧𑄣𑄴 𑄃𑄊𑄬
𑄥𑄬 𑄝𑄧𑄣𑄚𑄨 𑄣𑄰𑄱 𑄚𑄨𑄎𑄧𑄢𑄴 𑄎𑄖𑄴-𑄞𑄬𑄭 𑄟𑄢𑄧!</p>

<p>𑄟𑄧𑄢𑄴 𑄇𑄨𑄌𑄴𑄪 𑄚𑄬𑄭, 𑄟𑄭𑄪 𑄝𑄧𑄢𑄴𑄝𑄘𑄴 𑄡𑄁!
 𑄛𑄉𑄧𑄣𑄴 𑄦𑄧𑄁!
𑄌𑄨𑄘𑄬 𑄚𑄧 𑄗𑄮𑄇𑄴 𑄃𑄢𑄴 𑄟𑄧𑄢𑄴 𑄟𑄧𑄚𑄧𑄖𑄴𑅁
𑄎𑄪𑄟𑄴𑄮𑄝𑄨 𑄦𑄎𑄨 𑄡𑄮𑄇𑄴 𑄃𑄬 𑄘𑄬𑄏𑄧𑄖𑄴𑄪𑄚𑄴!
𑄦𑄨𑄣𑄴 𑄜𑄪𑄘𑄮𑄇𑄴 𑄝𑄬𑄉𑄧𑄖𑄴𑄪𑄚𑄴𑅁 </p>

<p>
𑄌𑄨𑄉𑄮𑄚𑄴 𑄌𑄨𑄎𑄨𑄢𑄴 𑄃𑄪𑄙𑄨𑄎𑄬</p>

<p>𑄉𑄪𑄎𑄨 𑄉𑄪𑄎𑄨 𑄇𑄚𑄨 𑄇𑄚𑄨,
𑄌𑄬𑄢𑄁 𑄌𑄬𑄢𑄁 𑄌𑄮𑄊𑄮 𑄛𑄚𑄨 𑄣𑄰𑄱…
𑄎𑄨𑄁𑄇𑄚𑄨𑄉𑄚𑄴 𑄚𑄧 𑄗𑄬𑄝𑄬 𑄖𑄭𑄪𑅁
𑄃𑄬 𑄌𑄮𑄇𑄴𑄈𑄪𑄚𑄴𑄘𑄰𑄱 𑄃𑄬𑄇𑄴𑄘𑄨𑄚𑄴 𑄖𑄭𑄪,
𑄚𑄳𑄠𑄠𑄴-𑄃𑄧𑄚𑄳𑄠𑄠𑄴 𑄝𑄬𑄭 𑄣𑄧𑄝𑄬𑅁
𑄗𑄨𑄘𑄨𑄢𑄴-𑄗𑄘𑄢𑄴 𑄦𑄘𑄚 𑄍𑄧𑄣𑄖𑄴 𑄃𑄏𑄢𑄴 𑄈𑄬𑄭,
𑄃𑄙𑄪𑄊𑄨𑄣𑄬, 𑄇𑄨𑄣𑄪𑄋𑄨 𑄃𑄎𑄪𑄢𑄨 𑄡𑄬𑄝𑄧𑅁
𑄛𑄢𑄬 𑄛𑄢𑄬𑄭 𑄇𑄰𑄱 𑄇𑄰𑄱,
𑄃𑄢𑄧 𑄝𑄬𑄌𑄴 𑄖𑄧𑄢𑄬…
𑄦𑄘𑄚 𑄃𑄪𑄌𑄴𑄮𑄟𑄨 𑄖𑄪𑄣𑄨 𑄘𑄨𑄝𑄬𑄇𑄴𑅁</p>

<p>𑄥𑄬𑄇𑄬𑄴 𑄖𑄬𑄦𑄴 𑄖𑄧𑄢𑄴 𑄦𑄘𑄚 𑄘𑄧𑄢𑄧 𑄦𑄧𑄝𑄧𑅁
𑄥𑄬 𑄖𑄧𑄢𑄴 𑄘𑄧𑄢𑄧-𑄟𑄧𑄢𑄧 𑄦𑄘𑄚𑄖𑄴 𑄃𑄧𑄚𑄳𑄠𑄠𑄚𑄨,
𑄃𑄬𑄇𑄴𑄘𑄨𑄚𑄴 𑄇𑄪𑄎𑄪𑄘𑄨 𑄚𑄬𑄎𑄬𑄭 𑄛𑄢𑄨𑄝𑄬𑅁</p>

<p>𑄃𑄬𑄇𑄴 𑄦𑄧𑄢𑄧𑄇𑄴 𑄘𑄨-𑄦𑄧𑄢𑄧𑄇𑄴 𑄖𑄧𑄢𑄴 𑄚𑄧-𑄝𑄧𑄣𑄳𑄠 𑄟𑄪𑄠𑄮𑄖𑄴 𑄟𑄖𑄴 𑄍𑄪𑄘𑄨𑄝𑄧𑅁
𑄍𑄘𑄢-𑄊𑄘𑄢 𑄇𑄧𑄙𑄧𑄇𑄴 𑄞𑄌𑄴 𑄖𑄧𑄢𑄬 𑄥𑄨𑄊𑄬𑄝𑄇𑄴𑅁
𑄛𑄢𑄧𑄁-𑄚𑄧-𑄛𑄢𑄧𑄁 𑄟𑄘𑄨-𑄝𑄪𑄣𑄨 𑄞𑄬𑄋𑄬𑄝𑄬𑅁
𑄊𑄪𑄎𑄨𑄊𑄪𑄎𑄨 𑄖𑄧𑄖𑄴𑄪𑄚𑄴 𑄃𑄢𑄧 𑄛𑄪𑄏𑄮𑄢𑄴 𑄣𑄧𑄝𑄇𑄴𑅁 </p>

<p>𑄃𑄬𑄝𑄢𑄴 𑄦𑄘𑄚-𑄟𑄘𑄚 𑄘𑄧𑄢𑄧 𑄦𑄧𑄝𑄬 𑄖𑄭𑄪,
𑄦𑄘𑄚𑄠𑄴-𑄟𑄘𑄚𑄠𑄴 𑄡𑄢 𑄖𑄧𑄢𑄬 𑄃𑄪𑄌𑄴𑄮𑄟𑄨 𑄖𑄪𑄣𑄨 𑄘𑄮𑄚𑄴,
𑄖𑄢 𑄡𑄬𑄇𑄬𑄴 𑄚𑄧 𑄗𑄬𑄝𑄇𑄴,
𑄗𑄬𑄣𑄬-𑄃𑄮 𑄣𑄪𑄋𑄮𑄢𑄴 𑄝𑄪𑄢𑄮 𑄦𑄧𑄝𑄇𑄴𑅁
𑄉𑄮𑄘 𑄛𑄨𑄖𑄴𑄗𑄨𑄟𑄨𑄢𑄴 𑄇𑄟𑄴-𑄇𑄧𑄢𑄧𑄌𑄴 𑄖𑄧𑄢𑄴 𑄟𑄙𑄖𑄴…
𑄃𑄝𑄧𑄢𑄴 𑄈𑄬𑄭 𑄃𑄬𑄝𑄧𑅁
𑄃𑄬𑄝𑄢𑄴 𑄖𑄭𑄪 𑄥𑄙𑄨𑄚𑄴𑅁</p>

<p>𑄖𑄧𑄢𑄴 𑄈𑄪𑄌𑄴 𑄛𑄧𑄢𑄮𑄇𑄴 𑄉𑄧𑄟𑄴 𑄎𑄉𑄖𑄴𑅁
𑄖𑄧𑄢𑄴 𑄌𑄮𑄈𑄴 𑄛𑄧𑄢𑄮𑄇𑄴 𑄘𑄮𑄣𑄴 𑄇𑄟𑄧𑄖𑄴𑅁
𑄖𑄧𑄢𑄴 𑄇𑄚𑄴 𑄦𑄮𑄇𑄴 𑄥𑄧𑄎𑄉𑄨,
𑄖𑄧𑄢𑄴 𑄟𑄪𑄠𑄚𑄴 𑄦𑄮𑄇𑄴 𑄃𑄧𑄚𑄳𑄠𑄠𑄧𑄢𑄴 𑄛𑄳𑄢𑄧𑄖𑄨𑄝𑄘𑄩𑅁</p>

<p>𑄉𑄧𑄟𑄬𑄘𑄣𑄬 𑄢𑄨𑄚𑄨 𑄌𑄬𑄣𑄬 𑄘𑄬𑄊𑄨𑄝𑄬…
𑄥𑄨𑄙𑄬𑄥𑄨𑄙𑄨 𑄟𑄚𑄴𑄎𑄳𑄠𑄧𑄢𑄴 𑄃𑄢𑄴𑄞𑄋 𑄌𑄢𑄴𑄞𑄋, 𑄘𑄪𑄊𑄧𑄢𑄴 𑄞𑄨𑄇𑄴;
𑄇𑄮𑄘𑄮𑄉𑄨 𑄟𑄚𑄴𑄎𑄳𑄠 𑄇𑄨𑄋𑄮𑄢𑄨 𑄞𑄢𑄬𑄭 𑄈𑄚𑄴𑅁
𑄃𑄪𑄉𑄪𑄙𑄮 𑄉𑄧𑄢𑄨—
𑄖𑄧𑄟𑄢𑄴 𑄚𑄩𑄖𑄨, 𑄇𑄧𑄝𑄣𑄴 𑄈𑄢𑄛𑄴 𑄇𑄰𑄱 𑄇𑄰𑄱
𑄚𑄨𑄎𑄧𑄢𑄴 𑄇𑄧𑄝𑄣𑄧𑄢𑄬 𑄝𑄭𑄚𑄨 𑄉𑄧𑄢𑄨…
𑄝𑄨𑄣𑄴𑄓𑄨𑄁 𑄊𑄧𑄢𑄧𑄖𑄴𑄪𑄚𑄴 𑄝𑄝𑄪𑄠𑄚 𑄈𑄮𑄣𑄚𑄴𑅁</p>

<p>𑄘𑄬𑄊𑄨𑄝𑄬 𑄃𑄢𑄧 𑄢𑄙𑄢𑄖𑄳𑄠 𑄇𑄪𑄢𑄮 𑄙𑄧𑄇𑄴,
𑄘𑄨𑄝𑄬 𑄈𑄬𑄭 𑄛𑄬𑄣𑄬 𑄣𑄪𑄢𑄴 𑄝𑄧𑄘𑄧𑄣𑄚𑅁
𑄎𑄘𑄧𑄢𑄴 𑄘𑄪𑄢𑄴𑄘𑄨𑄚𑄮𑄖𑄴 𑄉𑄧𑄟𑄴 𑄇𑄟𑄧 𑄚𑄋𑄬 𑄜𑄧𑄉𑄨𑄢𑄴 𑄦𑄭𑄮,
𑄟𑄪𑄢𑄬 𑄟𑄪𑄢𑄬 𑄘𑄬𑄌𑄴-𑄎𑄖𑄴 𑄝𑄨𑄎𑄨 𑄈𑄚𑅁</p>

<p>𑄘𑄬𑄊𑄨𑄝𑄬 𑄘𑄮𑄣𑄚𑄧𑄢𑄬 𑄣𑄮𑄢𑄘𑄬 𑄣𑄮𑄢𑄘𑄬,
𑄉𑄁 𑄛𑄢𑄴 𑄦𑄰𑄱 𑄝𑄬𑄎𑄘𑄧𑄢𑄴 𑄢𑄪𑄇𑄴𑄇𑄚𑄧𑄢𑄬 𑄘𑄮𑄣𑄴 𑄘𑄬𑄊𑄨,
𑄢𑄋𑄪𑄌𑄳𑄠 𑄌𑄧𑄇𑄴𑄥𑄧𑄟 𑄣𑄉𑄬𑄭 𑄢𑄨𑄚𑄨 𑄌𑄬𑄭 𑄌𑄬𑄭…
𑄝𑄬𑄎𑄘𑄬 𑄟𑄨𑄏𑄨 𑄡𑄘𑄬𑅁</p>

<p>𑄎𑄨𑄘𑄬𑄖𑄨𑄖𑄳𑄠 𑄡𑄪𑄉𑄧𑄖𑄴 𑄎𑄨𑄘𑄧 𑄚𑄋𑄬 𑄎𑄨𑄖𑄴 𑄢𑄊𑄬𑄭,
𑄙𑄧𑄇𑄴 𑄚𑄬𑄭𑄠𑄬 𑄎𑄨𑄖𑄴 𑄢𑄊𑄘𑄬 𑄘𑄬𑄊𑄨𑄝𑄬𑅁
𑄚𑄪𑄘𑄨 𑄌𑄨𑄎𑄨𑄇𑄴-𑄌𑄎𑄇𑄴 𑄢𑄧 𑄟𑄬𑄣𑄨 𑄝𑄝𑄪𑄠𑄚 𑄈𑄮𑄣𑄘𑄬 
			𑄥𑄪𑄚𑄨𑄝𑄬 𑄢𑄧𑄁-𑄌𑄧𑄋𑄧𑄢𑄴 𑄇𑄧𑄙𑅁
𑄞𑄣𑄬𑄘𑄨 𑄛𑄰𑄱𑄙𑄬𑄢𑄴…
𑄃𑄪𑄉𑄪𑄢𑄬𑄘𑄨 𑄚𑄨𑄎𑄧𑄢𑄬 𑄞𑄝𑄧𑄘𑄧𑄚𑄴𑅁
𑄙𑄧𑄇𑄴 𑄚𑄬𑄭𑄠𑄬 𑄜𑄬𑄎𑄚𑄨,
𑄚𑄪𑄠𑄮 𑄡𑄢 𑄃𑄬𑄖𑄴𑄧𑄚𑄴…
𑄢𑄬𑄘𑄬-𑄘𑄨𑄚𑄬 𑄟𑄧𑄚𑄧 𑄦𑄃𑄮𑄎𑄬 𑄖𑄢𑄢𑄬-𑄃𑄮 𑄥𑄬𑄊𑄘𑄧𑄚𑄴𑅁</p>

<p>𑄘𑄫𑄢𑄧𑄖𑄴𑄪𑄚𑄴 𑄖𑄧𑄢𑄬 𑄃𑄬𑄇𑄬𑄴 𑄦𑄨𑄌𑄴 𑄉𑄧𑄢𑄨𑄝𑄇𑄴!
𑄦𑄧𑄣𑄬 𑄣𑄎𑄬𑄝𑄬 𑄖𑄭𑄪,
…𑄣𑄎𑄬𑄣𑄬 𑄗𑄧𑄉𑄨𑄝𑄬𑅁
𑄃𑄪𑄙𑄨𑄌𑄴 𑄉𑄧𑄢𑄨 𑄣𑄧, 𑄝𑄨𑄎𑄧𑄇𑄴 𑄊𑄘𑄨 𑄣𑄧𑅁
𑄖𑄧𑄢𑄴 𑄈𑄪𑄌𑄴𑄮 𑄚𑄧 𑄛𑄮𑄢𑄮𑄇𑄴 𑄃𑄧𑄛𑄧𑄙𑄬𑅁
𑄌𑄨𑄠𑄮𑄟𑄳𑄠 𑄟𑄧𑄚𑄧𑄖𑄴 𑄥𑄦𑄧𑄥𑄴 𑄝𑄚𑄨 𑄣𑄧𑅁
𑄎𑄮𑄉𑄢𑄴 𑄖𑄪𑄣𑄧! 𑄓𑄬𑄚𑄬 𑄝𑄋𑄬 𑄢𑄨𑄚𑄨 𑄌𑄬𑄭!
𑄞𑄬𑄭-𑄝𑄮𑄚𑄪𑄚𑄴𑄴 𑄓𑄉𑄨 𑄣𑄧,
𑄞𑄋𑄨 𑄇𑄧, 𑄉𑄪𑄟𑄮𑄢𑄧𑄖𑄴 𑄚𑄧 𑄢𑄊𑄬𑄌𑄴𑅁</p>

<p>𑄇𑄧𑄚𑄇𑄪𑄚𑄨 𑄊𑄮𑄚𑄊𑄪𑄚𑄨 𑄃𑄘𑄟𑄴 𑄍𑄢𑄨,
𑄥𑄧𑄦𑄴𑄢𑄴 𑄝𑄧𑄚𑄴𑄘𑄧𑄢𑄧𑄖𑄴 𑄍𑄨𑄘𑄨 𑄘𑄬𑅁
𑄡𑄨𑄘𑄪 𑄃𑄊𑄧𑄚𑄴 𑄖𑄧𑄢𑄴 𑄣𑄮-𑄝𑄧𑄣 𑄇𑄪𑄘𑄪𑄟𑄴𑅁 
𑄥𑄧𑄟𑄎𑄳𑄠 𑄥𑄧𑄟𑄢𑄨𑅁
𑄜𑄨𑄢𑄨 𑄃𑄬𑄖𑄴𑄮𑄇𑄴 𑄎𑄘𑄧𑄢𑄴 𑄝𑄪𑄉𑄧𑄖𑄴𑅁
𑄟𑄧𑄚𑄚𑄨𑄖𑄴 𑄝𑄚𑄨 𑄥𑄪𑄘𑄨𑄚𑄴 𑄟𑄙𑄚𑄧𑄢𑄴,
𑄇𑄮𑄌𑄴 𑄛-𑄛𑄨 𑄃𑄣𑄪𑄣𑄮-𑄘𑄪𑄣𑄪𑄣𑄮𑅁</p>

<p>𑄚𑄧 𑄗𑄮𑄇𑄴 𑄃𑄟 𑄃𑄨𑄙𑄪 𑄝𑄨𑄎𑄧𑄠𑄴𑄉𑄨𑄢𑄨,
𑄚𑄧 𑄗𑄮𑄇𑄴 𑄌𑄧𑄟𑄴𑄛𑄧𑄇𑄴 𑄚𑄧𑄉𑄧𑄢𑄴
		𑄖𑄬 𑄇𑄨 𑄦𑄰𑄱𑄠𑄬?
𑄚𑄪𑄠𑄮 𑄉𑄧𑄢𑄨 𑄝𑄚𑄬𑄭 𑄣𑄰𑄱 𑄥𑄧𑄢𑄴𑄉𑄧𑄢𑄬𑄎𑄳𑄠𑄧,
𑄖𑄬𑄦𑄴 𑄚 𑄜𑄨𑄢𑄨 𑄃𑄬𑄝𑄧 ‘𑄌𑄧𑄣𑄝𑄝𑄬’…
𑄖𑄢𑄴 𑄚𑄘𑄨𑄚𑄴-𑄛𑄪𑄘𑄨𑄚𑄴 𑄣𑄰𑄱
𑄎𑄪𑄚𑄮 𑄛𑄧𑄦𑄴𑄢𑄧𑄖𑄴…
𑄇𑄨𑄢𑄨𑄟𑄨𑄌𑄳𑄠 𑄇𑄧𑄙𑄚𑄨 𑄣𑄰𑄱𑅁 </p>

<p>
𑄎𑄪𑄟𑄴𑄮𑄝𑄨 𑄖𑄧𑄖𑄴𑄖𑄬𑄭
(𑄜𑄨𑄢𑄨 𑄃𑄨𑄌𑄳𑄠 𑄥𑄰𑄱𑄚𑄳𑄠𑄧𑄢𑄴 𑄓𑄠𑄬𑄢𑄨𑄖𑄴𑄪𑄚𑄴)</p>

<p>𑄘𑄨𑄊𑄮𑄣𑄴 𑄛𑄮𑄎𑄮𑄌𑄴 𑄝𑄧𑄏𑄧𑄢𑄴
𑄙𑄪𑄟𑄮 𑄥𑄬𑄢𑄬 𑄥𑄬𑄢𑄬!
𑄉𑄪𑄚𑄮 𑄥𑄬𑄢𑄬 𑄥𑄬𑄢𑄬!
𑄥𑄧𑄖𑄳𑄢𑄪 𑄣𑄰𑄱 𑄟𑄪𑄠𑄮𑄟𑄪𑄠𑄨 𑄉𑄧𑄢𑄨𑅁
𑄖𑄨𑄉𑄨 𑄃𑄬𑄣𑄪𑄁 𑄖𑄨𑄉𑄨 𑄢𑄧𑄠𑄮𑄁𑅁
𑄇𑄧𑄙𑄬 𑄎𑄪𑄟𑄴𑄮𑄝𑄨 𑄃𑄬 𑄣𑄢𑄳𑄦𑄬 𑄇𑄨𑄖𑄳𑄠𑄠𑄴?
𑄎𑄪𑄟𑄴𑄮𑄝𑄨 𑄟𑄧𑄢𑄴 𑄃𑄬 𑄣𑄢𑄳𑄦𑄬
		𑄝𑄚𑄳𑄦 𑄖𑄧𑄖𑄳𑄠𑄠𑄴, 𑄝𑄚𑄳𑄦 𑄖𑄧𑄖𑄳𑄠𑄠𑄴𑅁</p>

<p>𑄖𑄢𑄬𑄁 𑄢𑄨𑄏𑄬𑄁 𑄃𑄋𑄪𑄘𑄨
𑄟𑄮𑄚𑄴-𑄟𑄪𑄢𑄮 𑄍𑄧𑄢-𑄍𑄧𑄢𑄨
𑄢𑄬𑄘𑄬-𑄝𑄨𑄣𑄨 𑄊𑄪𑄢𑄨 𑄜𑄨𑄢𑄨,
𑄌𑄮𑄊𑄮𑄛𑄘 𑄃𑄬𑄇𑄴 𑄚!
𑄇𑄘𑄬𑄠𑄧𑄁 𑄇𑄧𑄙𑄧𑄇𑄴 𑄏𑄪𑄢𑄴𑄏𑄪𑄢𑄨𑅁
𑄎𑄪𑄟𑄴𑄮𑄝𑄨, 𑄇𑄧𑄙𑄬 𑄃𑄬 𑄘𑄪𑄇𑄴𑄈𑄚𑄨 𑄇𑄖𑄳𑄠𑄠𑄴?
𑄎𑄪𑄟𑄴𑄮𑄝𑄨, 𑄝𑄚𑄳𑄦 𑄖𑄧𑄖𑄳𑄠𑄠𑄴, 𑄝𑄚𑄳𑄦 𑄖𑄧𑄖𑄳𑄠𑄠𑄴𑅁</p>

<p>𑄛𑄬𑄑𑄴𑄛𑄮𑄢 𑄞𑄪𑄉𑄧𑄖𑄴 𑄇𑄧𑄙𑄧𑄇𑄴 𑄈𑄨𑄠𑄬𑄭,
𑄛𑄮𑄢-𑄇𑄣 𑄌𑄧𑄟𑄴𑄞𑄖𑄴𑅁
𑄇𑄨𑄢𑄨𑄁 𑄇𑄨𑄢𑄨𑄁 𑄃𑄟𑄨𑄣𑄬 𑄏𑄪𑄣𑄴𑅁
𑄊𑄪𑄎𑄨 𑄊𑄪𑄎𑄨 𑄞𑄌𑄴𑄪𑄢𑄨 𑄖𑄮𑄚𑄴𑅁
𑄇𑄪𑄟𑄪𑄢𑄮 𑄖𑄮𑄚𑄴 𑄟𑄨𑄎𑄬𑄣𑄧 𑄝𑄌𑄴 𑄚𑄬𑄭𑅁
𑄝𑄚𑄳𑄦 𑄖𑄧 𑄇𑄧𑄙, 𑄝𑄚𑄳𑄦 𑄖𑄧 𑄇𑄧𑄙…
			𑄞𑄛𑄴𑄛𑄮𑄁 𑄞𑄨𑄣𑄨𑄚𑄬𑅁
𑄎𑄪𑄟𑄴𑄮𑄝𑄨, 𑄇𑄧𑄙𑄬 𑄃𑄬 𑄞𑄝𑄧𑄚 𑄇𑄖𑄳𑄠𑄠𑄴?
𑄎𑄪𑄟𑄴𑄮𑄝𑄨, 𑄟𑄧𑄢𑄴 𑄞𑄝𑄧𑄚 𑄝𑄚𑄳𑄦 𑄖𑄧𑄖𑄳𑄠𑄠𑄴, 𑄝𑄚𑄳𑄦 𑄖𑄧𑄖𑄳𑄠𑄠𑄴𑅁</p>

<p>𑄘𑄨𑄊𑄮𑄣𑄴 𑄛𑄮𑄎𑄮𑄌𑄴 𑄝𑄧𑄏𑄧𑄢𑄴𑅁
𑄟𑄧𑄏-𑄛𑄪𑄉𑄨,𑄛𑄪𑄇𑄴-𑄎𑄪𑄇𑄴 𑄃𑄬𑄇𑄴 𑄝𑄨𑄌𑄴𑄮𑄚𑄧𑄖𑄴,
𑄇𑄘𑄬𑄠𑄬𑄭 𑄇𑄧𑄙𑄧𑄇𑄴 𑄥𑄧𑄟𑄢𑄬𑅁
𑄝𑄨𑄌𑄴𑄮𑄚𑄴 𑄘𑄧 𑄚𑄧𑄠𑄴, 𑄢𑄪𑄞𑄮𑄊𑄧𑄢𑄴!
𑄜𑄪𑄣𑄳𑄠𑄁-𑄈𑄘𑄴𑄘𑄮𑄁, 𑄘𑄬𑄟-𑄘𑄬𑄟𑄳𑄠𑅁
𑄃𑄧𑄚𑄧𑄖𑄨𑄖𑄳𑄠 𑄚𑄨𑄢𑄨𑄖𑄨𑄖𑄳𑄠 𑄥𑄧𑄛𑄴𑄛𑄚𑄧𑄖𑄴𑅁
𑄎𑄢𑄴𑄇𑄣𑄳𑄠 𑄃𑄪𑄟𑄮𑄇𑄝𑄧𑄢𑄴 𑄑𑄚𑄑𑄚𑄳𑄠𑅁
𑄥𑄪𑄉𑄧𑄢𑄬 𑄥𑄪𑄈𑄴 𑄚, 𑄘𑄪𑄉𑄧𑄢𑄬 𑄘𑄪𑄈𑄴 𑄚𑄧 𑄇𑄰𑄱—
𑄉𑄧𑄋𑄨 𑄡𑄨𑄠𑄧𑄚𑄴 𑄘𑄨𑄚𑄪𑄚𑄴,
𑄎𑄪𑄟𑄴𑄮𑄝𑄨 𑄇𑄧𑄙𑄬 𑄇𑄖𑄳𑄠𑄠𑄴?
𑄎𑄪𑄟𑄴𑄮𑄝𑄨, 𑄟𑄧𑄢𑄴 𑄃𑄬 𑄘𑄪𑄈𑄴 𑄝𑄚𑄳𑄦 𑄖𑄧𑄖𑄳𑄠𑄠𑄴, 𑄝𑄚𑄳𑄦 𑄖𑄧𑄖𑄳𑄠𑄠𑄴𑅁</p>

<p>𑄘𑄁𑄘𑄋𑄳𑄠 𑄛𑄉𑄚 𑄢𑄮𑄘𑄧 𑄟𑄠𑄴𑅁
𑄇𑄧𑄙𑄧𑄇𑄴 𑄥𑄧𑄟𑄢𑄬 𑄃𑄢𑄴 𑄉𑄭 𑄉𑄭𑅁
𑄖𑄨𑄢𑄎𑄬 𑄡𑄬𑄇𑄬𑄴 𑄛𑄧𑄢𑄚𑄴 𑄇𑄚𑄬𑅁
𑄇𑄨 𑄇𑄧𑄣𑄉𑄌𑄴, 𑄇𑄨 𑄟𑄮𑄎𑄮 𑄘𑄬𑄣𑄴,
𑄇𑄪𑄣𑄪𑄇𑄴 𑄛𑄚𑄨𑄠𑄚𑄨-𑄃𑄮 𑄖𑄚𑄴 𑄚𑄧 𑄟𑄚𑄬𑅁
𑄚𑄧 𑄉𑄖𑄴𑄗𑄳𑄠 𑄃𑄬𑄇𑄴 𑄇𑄝𑄧𑄢𑄬,
𑄊𑄟𑄬 𑄞𑄨𑄎𑄨 𑄉𑄙𑄨𑅁
𑄛𑄮𑄎𑄮𑄌𑄴 𑄝𑄧𑄏𑄧𑄢𑄴 𑄇𑄘𑄬𑄣𑄪𑄁—
		𑄝𑄚𑄳𑄦 𑄦𑄘𑄨 𑄦𑄘𑄨𑅁
𑄎𑄪𑄟𑄴𑄮𑄝𑄨, 𑄇𑄧𑄝𑄬𑄚𑄨, 𑄃𑄬 𑄘𑄪𑄈𑄴 𑄇𑄖𑄳𑄠𑄠𑄴?
𑄎𑄪𑄟𑄴𑄮𑄝𑄨, 𑄝𑄚𑄳𑄦 𑄖𑄧𑄖𑄳𑄠𑄠𑄴, 𑄝𑄚𑄳𑄦 𑄖𑄧𑄖𑄳𑄠𑄠𑄴𑅁</p>

<p>𑄝𑄬𑄣𑄴𑄛𑄪𑄉𑄮 𑄢𑄧𑄠𑄴 𑄡𑄬𑄇𑄬𑄴—
𑄖𑄢𑄪𑄟𑄴 𑄏𑄢𑄴 𑄉𑄪𑄎𑄪𑄢𑄨 𑄃𑄪𑄙𑄬,
𑄃 𑄙𑄪𑄛𑄴 𑄙𑄪𑄛𑄴 𑄎𑄪𑄚𑄮 𑄛𑄧𑄦𑄴𑄢𑄚𑄨,
𑄘𑄬𑄊𑄧𑄁-𑄚𑄧-𑄘𑄬𑄊𑄧𑄁 𑄉𑄧𑄢𑄨𑅁
𑄚𑄨𑄝𑄨𑄣𑄨 𑄖𑄢𑄪𑄟𑄮𑄖𑄴 𑄥𑄪𑄙𑄮 𑄜𑄪𑄘𑄬𑅁
𑄟𑄧𑄚𑄧𑄖𑄴 𑄃𑄪𑄙𑄬 𑄉𑄭 𑄉𑄭,
𑄌𑄮𑄊𑄮𑄛𑄚𑄨 𑄛𑄬𑄣𑄁 𑄝𑄠𑄴𑅁
𑄖𑄪𑄠𑄮 𑄇𑄘𑄬𑄣𑄪𑄁 𑄛𑄮𑄎𑄮𑄌𑄴𑄮 𑄝𑄧𑄏𑄧𑄢𑄴𑅁
𑄥𑄪𑄚𑄨𑄌𑄴 𑄎𑄪𑄟𑄴𑄮𑄝𑄨, 𑄃𑄬 𑄦𑄝𑄨𑄣𑄬𑄌𑄴 𑄇𑄖𑄳𑄠𑄖𑄴?
𑄎𑄪𑄟𑄴𑄮𑄝𑄨, 𑄝𑄚𑄳𑄦 𑄖𑄧𑄖𑄳𑄠𑄠𑄴, 𑄝𑄚𑄳𑄦 𑄖𑄧𑄖𑄳𑄠𑄠𑄴𑅁</p>

<p>𑄊𑄪𑄢𑄴 𑄝𑄢𑄨𑄏𑄬𑄖𑄴 𑄘𑄬𑄝 𑄘𑄧𑄢𑄧𑄖𑄴
𑄝𑄚𑄴𑄘𑄧𑄢𑄧 𑄙𑄧𑄇𑄴 𑄞𑄨𑄎𑄨 𑄏𑄢𑄧𑄖𑄴
𑄞𑄨𑄎𑄬 𑄇𑄝𑄧𑄢𑄴  𑄇𑄨𑄠𑄬𑄖𑄴 𑄌𑄪𑄉𑄬𑄭
𑄃𑄪𑄟𑄬𑄠𑄬 𑄃𑄪𑄟𑄬𑄠𑄬 𑄈𑄧𑄢𑄧 𑄈𑄧𑄢𑄧,
𑄈𑄣𑄌𑄳𑄠 𑄝𑄌𑄴 𑄟𑄨𑄎𑄬𑄣𑄴 𑄘𑄨𑄚𑄬𑄭,
𑄖𑄪𑄟𑄴𑄝𑄌𑄴 𑄞𑄨𑄣𑄨 𑄟𑄧𑄚𑄬 𑄉𑄧𑄢𑄨𑅁
𑄏𑄢𑄬 𑄎𑄧𑄋𑄧𑄣𑄬 𑄢𑄧𑄠𑄮𑄁 𑄛𑄧𑄢𑄨𑅁
𑄃𑄬 𑄘𑄪𑄇𑄴𑄈𑄚𑄨 𑄟𑄧𑄚𑄧𑄖𑄴 𑄢𑄊𑄬𑄭,
𑄎𑄪𑄟𑄴𑄮𑄝𑄨, 𑄇𑄧𑄙𑄬 𑄇𑄖𑄳𑄠𑄠𑄴?
𑄎𑄪𑄟𑄴𑄮𑄝𑄨, 𑄝𑄚𑄳𑄦 𑄖𑄧𑄖𑄳𑄠𑄠𑄴, 𑄝𑄚𑄳𑄦 𑄖𑄧𑄖𑄳𑄠𑄠𑄴𑅁</p>

<p>𑄃𑄉𑄏𑄧𑄢𑄴 𑄖𑄢 𑄉𑄪𑄚𑄨 𑄉𑄪𑄚𑄨,
𑄦𑄧𑄉𑄧𑄣𑄧𑄉𑄧 𑄢𑄧 𑄥𑄪𑄚𑄨 𑄥𑄪𑄚𑄨,
𑄘𑄨-𑄦𑄖𑄴 𑄥𑄨𑄙𑄬𑄚𑄴 𑄘𑄨𑄚𑄬𑄭,
𑄛𑄪𑄉𑄮 𑄎𑄪𑄚𑄴 𑄛𑄧𑄎𑄨𑄟𑄬 𑄡𑄠𑄴𑅁
𑄥𑄖𑄴 𑄝𑄮𑄚𑄴 𑄖𑄢 𑄟𑄨𑄣𑄬 𑄡𑄚𑄴,
𑄇𑄬𑄌𑄴𑄮 𑄊𑄪 𑄟𑄘𑄨 𑄛𑄨𑄙𑄨𑄖𑄴 𑄖𑄧𑄣𑄬𑅁
𑄥𑄧𑄚𑄧-𑄇𑄘 𑄜𑄪𑄘𑄧𑄘𑄧𑄚𑄴 𑄦𑄧𑄣𑄬𑅁
𑄇𑄘𑄬𑄠𑄧𑄁 𑄘𑄨𑄚𑄪𑄚𑄴 𑄈𑄪𑄟𑄴𑄝𑄨𑄇𑄴 𑄚𑄧 𑄈𑄬𑄭𑅁
𑄇𑄧𑄙𑄬 𑄎𑄪𑄟𑄴𑄮𑄝𑄨, 𑄃𑄬 𑄘𑄪𑄇𑄴𑄈𑄚𑄨 𑄇𑄖𑄳𑄠𑄠𑄴?
𑄎𑄪𑄟𑄴𑄮𑄝𑄨, 𑄝𑄚𑄳𑄦 𑄖𑄧𑄖𑄳𑄠𑄠𑄴, 𑄝𑄚𑄳𑄦 𑄖𑄧𑄖𑄳𑄠𑄠𑄴𑅁 
			     	    𑄶𑄾/𑄷𑄷/𑄸𑄶𑄷𑄺, 𑄥𑄧𑄚𑄨𑄝𑄢𑄴
𑄃𑄇𑄴𑄝𑄢𑄚 : 𑄎𑄘𑄧𑄖𑄳𑄠𑄠𑄴 𑄛𑄧𑄢𑄚𑄴 𑄘𑄨𑄠𑄬 𑄝𑄬𑄇𑄴𑄪𑄚𑄧𑄢𑄴 𑄃𑄪𑄙𑄨𑄎𑄬 𑄃 𑄟𑄚𑄧𑄝𑄬𑄚𑄴𑄘𑄳𑄢𑄧 𑄚𑄢𑄠𑄧𑄕𑄴 𑄣𑄢𑄴𑄟𑄢𑄴 𑄃𑄪𑄙𑄨𑄎𑄬𑅁</p>

<p>
𑄎𑄪𑄟𑄴𑄮𑄝𑄨 𑄖𑄧𑄢𑄴 𑄃𑄬 𑄘𑄮𑄣𑄴 𑄚𑄋𑄧𑄢𑄴 𑄇𑄝𑄨𑄘𑄳𑄠𑄁 𑄇𑄧𑄚𑄴𑄚
(𑄷𑄶 𑄚𑄧𑄞𑄬𑄟𑄴𑄝𑄧𑄢𑄴 𑄘𑄨𑄚𑄴𑄮𑄢𑄬 𑄦𑄨𑄘𑄮𑄖𑄴 𑄖𑄪𑄣𑄨)</p>

<p>𑄎𑄪𑄟𑄴𑄮𑄝𑄨, 
𑄡𑄬 𑄚𑄋𑄬 𑄓𑄉𑄨𑄣𑄬 𑄈𑄪𑄎𑄨 𑄦𑄧𑄌𑄴,
𑄡𑄬 𑄚𑄋𑄬 𑄝𑄎𑄨𑄝𑄬𑄢𑄴 𑄥𑄧𑄝𑄧𑄚𑄬 𑄘𑄬𑄊𑄧𑄌𑄴,
𑄡𑄬 𑄚𑄋𑄬 𑄛𑄮𑄖𑄳𑄠𑄟𑄧𑄣𑄳𑄠 𑄚𑄪𑄠𑄮 𑄘𑄨𑄚𑄮𑄢𑄴,
𑄚𑄪𑄠𑄮 𑄃𑄏𑄠𑄴 𑄝𑄪𑄇𑄴 𑄝𑄚𑄧𑄌𑄴𑅁
𑄎𑄪𑄟𑄴𑄮𑄝𑄨 𑄇𑄧𑄙𑄬 𑄌𑄁, 𑄖𑄧𑄢𑄴 𑄃𑄬 𑄘𑄮𑄣𑄴 𑄚𑄋𑄧𑄢𑄴—
𑄇𑄝𑄨𑄘𑄳𑄠𑄁 𑄇𑄧𑄚𑄴𑄚? 𑄟𑄧𑄚𑄧𑄖𑄴 𑄢𑄊𑄬𑄌𑄴,
𑄖𑄬 𑄦𑄧𑄣𑄧 𑄃𑄟 𑄝𑄬𑄉𑄧𑄢𑄴 𑄣𑄢𑄴𑄟 𑄣𑄢𑄴𑄟𑅁
𑄡𑄬 𑄚𑄋𑄚𑄴 𑄝𑄪𑄉𑄮𑄖𑄴 𑄝𑄚𑄨,
𑄥𑄖𑄴 𑄘𑄧𑄎𑄳𑄠 𑄍𑄧𑄢 𑄦𑄨𑄎𑄨, 
𑄢𑄋 𑄝𑄬𑄣𑄴 𑄢𑄋 𑄃𑄏,
𑄃𑄟 𑄝𑄬𑄉𑄧𑄢𑄬 𑄘𑄨𑄝𑄬 𑄃𑄚𑄨𑅁
𑄡𑄬 𑄚𑄋𑄚𑄴 𑄝𑄪𑄉𑄮𑄖𑄴 𑄢𑄊𑄬𑄭,
𑄃𑄪𑄎𑄬 𑄡𑄬𑄝𑄬 𑄃𑄉𑄬 𑄃𑄉𑄬𑅁
𑄇𑄪𑄎𑄪𑄘𑄨 𑄚𑄬𑄎𑄬𑄝𑄬 𑄃𑄧𑄚𑄳𑄠𑄠𑄴-𑄃𑄧𑄝𑄨𑄌𑄢𑄴,
		𑄃𑄢𑄌𑄇𑄴 𑄎𑄧𑄚𑄴𑄎𑄣𑄴𑅁
𑄎𑄪𑄟𑄴𑄮𑄝𑄨, 𑄇𑄧𑄙𑄬 𑄥𑄬 𑄘𑄮𑄣𑄴 𑄚𑄋𑄧𑄢𑄴—
𑄇𑄝𑄨𑄘𑄳𑄠𑄁 𑄇𑄚𑄴𑄚? 𑄟𑄧𑄚𑄧𑄖𑄴 𑄢𑄊𑄬𑄌𑄴𑅁
𑄖𑄬 𑄦𑄧𑄣𑄧 𑄃𑄟 𑄝𑄬𑄉𑄧𑄢𑄴 𑄣𑄢𑄴𑄟 𑄣𑄢𑄴𑄟𑅁
𑄡𑄬 𑄚𑄋𑄚𑄴 𑄃𑄊𑄬 𑄞𑄨𑄣𑄨,
𑄗𑄬𑄭 𑄛𑄢𑄨𑄝𑄧𑄁 𑄟𑄨𑄣𑄨𑄏𑄪𑄣𑄨𑅁
𑄡𑄬 𑄚𑄋𑄚𑄴 𑄝𑄬𑄉𑄬 𑄎𑄚𑄨,
𑄥𑄬 𑄚𑄋𑄬 𑄎𑄖𑄴 𑄞𑄬𑄭 𑄟-𑄝𑄛𑄴,
𑄥𑄧𑄟𑄎𑄳𑄠 𑄥𑄧𑄟𑄢𑄨 𑄏𑄉𑄬 𑄏𑄇𑄴—
𑄃𑄨𑄌𑄳𑄠𑄬 𑄦𑄰𑄱 𑄛𑄢𑄨𑄢𑄴 𑄌𑄨𑄚𑄬𑄌𑄨𑄚𑄨𑅁
𑄎𑄪𑄟𑄴𑄮𑄝𑄨 𑄇𑄧𑄙𑄬, 𑄖𑄧𑄢𑄴 𑄃𑄬 𑄘𑄮𑄣𑄴 𑄚𑄋𑄧𑄢𑄴 𑄇𑄝𑄨𑄘𑄳𑄠𑄁 𑄇𑄧𑄚𑄴𑄚?
𑄖𑄬 𑄃𑄟 𑄝𑄬𑄉𑄧𑄢𑄴 𑄣𑄢𑄴𑄟 𑄣𑄢𑄴𑄟𑅁
𑄡𑄬 𑄚𑄋𑄚𑄴 𑄚𑄧 𑄛𑄬𑄙𑄇𑄴 𑄃𑄎𑄪-𑄛𑄨𑄎𑄪,
𑄇𑄘𑄬 𑄡𑄨𑄠𑄧𑄚𑄴 𑄎𑄨𑄁𑄇𑄚𑄨 𑄃𑄪𑄎𑄪 𑄃𑄪𑄎𑄪𑅁
𑄃𑄬𑄭 𑄖𑄧𑄢𑄴 𑄃𑄬𑄇𑄴𑄇𑄚𑄴 𑄘𑄮𑄣𑄴 𑄚𑄁,
𑄡𑄬𑄇𑄬𑄴 𑄦𑄧𑄣𑄧 𑄜𑄧𑄧𑄉𑄧𑄘𑄁;
𑄃𑄪𑄙𑄨𑄣𑄧 𑄚𑄪𑄠𑄮 𑄝𑄬𑄣𑄴!
𑄎𑄉𑄨 𑄃𑄪𑄙𑄨𑄣𑄇𑄴—
𑄟𑄪𑄢𑄮𑄣𑄳𑄠 𑄥𑄨𑄙𑄬𑄥𑄨𑄙𑄨 𑄟𑄚𑄪𑄌𑄴𑅁
𑄉𑄮𑄘 𑄛𑄨𑄖𑄴𑄗𑄨𑄟𑄨 𑄦𑄧𑄣𑄧 𑄜𑄧𑄘𑄁𑄖𑄁
𑄝𑄚𑄳𑄦 𑄃𑄬𑄇𑄴𑄇𑄚𑄴 𑄘𑄮𑄣𑄴 𑄚𑄁𑅁
𑄎𑄪𑄟𑄴𑄮𑄝𑄨 𑄇𑄧𑄙𑄬 𑄌𑄁, 𑄃𑄬 𑄘𑄮𑄣𑄴 𑄚𑄋𑄧𑄢𑄴 𑄇𑄝𑄨𑄘𑄳𑄠𑄁 𑄇𑄧𑄚𑄴𑄚?
𑄖𑄬 𑄃𑄟 𑄝𑄬𑄉𑄧𑄢𑄴 𑄣𑄢𑄴𑄟 𑄣𑄢𑄴𑄟𑅁
𑄡𑄬 𑄚𑄋𑄬 𑄃𑄬 𑄘𑄬𑄏𑄧𑄖𑄴 𑄝𑄪𑄠𑄬𑄢𑄴 𑄝𑄠𑄴,
𑄉𑄏𑄬 𑄉𑄏𑄬 𑄜𑄪𑄣𑄴 𑄜𑄪𑄘𑄧𑄚𑄴,
𑄡𑄬 𑄚𑄋𑄚𑄴 𑄛𑄬𑄉𑄮 𑄉𑄩𑄘𑄧𑄖𑄴 𑄥𑄪𑄚𑄨 𑄛𑄬𑄭,
𑄡𑄬 𑄚𑄋𑄬 𑄎𑄪𑄟𑄮𑄖𑄴 𑄝𑄨𑄌𑄴-𑄝𑄨𑄎𑄨𑄘𑄨
𑄛𑄮𑄉𑄮𑄚𑄴 𑄛𑄘 𑄟𑄨𑄣𑄨 𑄃𑄪𑄙𑄧𑄚𑄴𑅁
𑄡𑄬 𑄚𑄋𑄚𑄴 𑄃𑄟 𑄟𑄧𑄚𑄧𑄖𑄴 𑄚𑄨𑄖𑄴𑄮 𑄎𑄧𑄝𑄬,
𑄎𑄪𑄟𑄴𑄮𑄝𑄨 𑄖𑄭𑄪 𑄇𑄧𑄙𑄬,
𑄃𑄬𑄭 𑄖𑄧𑄢𑄴 𑄘𑄮𑄣𑄴 𑄚𑄋𑄧𑄢𑄴 𑄇𑄝𑄨𑄘𑄳𑄠𑄁 𑄇𑄧𑄚𑄴𑄚?
𑄖𑄬 𑄦𑄧𑄣𑄧 𑄣𑄢𑄴𑄟 𑄣𑄢𑄴𑄟𑅁
𑄛𑄮𑄖𑄳𑄠𑄢𑄎𑄨 𑄛𑄧𑄢𑄨 𑄃𑄬𑄣𑄧,
𑄎𑄪𑄟𑄴𑄮𑄝𑄨 𑄖𑄧𑄢𑄴 𑄚𑄋𑄧𑄢𑄴 𑄥𑄟𑄴𑄝𑄘𑄴 𑄘𑄬𑄚
𑄟𑄧𑄢𑄴 𑄗𑄪𑄟𑄴 𑄚𑄧 𑄦𑄧𑄣𑄧𑅁
𑄃𑄨𑄌𑄳𑄠𑄬 𑄷𑄶 𑄚𑄧𑄞𑄬𑄟𑄴𑄝𑄧𑄢𑄴—
𑄎𑄪𑄟𑄴𑄮𑄝𑄨 𑄖𑄧𑄢𑄬 𑄘𑄧𑄋𑄧𑄢𑄴 𑄈𑄧𑄝𑄧𑄢𑄴,
𑄎𑄉𑄨 𑄃𑄪𑄖𑄴 𑄊𑄪𑄟𑄧𑄖𑄴𑄪𑄚𑄴, 𑄈𑄧𑄝𑄧𑄁 𑄝𑄚𑄴,
𑄃𑄬 𑄘𑄨𑄚𑄮𑄖𑄴 𑄖𑄧𑄢𑄴 𑄚𑄋𑄧𑄢𑄴 𑄇𑄝𑄨𑄘𑄳𑄠𑄁—
𑄝𑄪𑄉𑄮 𑄣𑄮 𑄘𑄨𑄚𑄬𑄭, 𑄖𑄧𑄢𑄬 𑄇𑄮𑄌𑄴 𑄛𑄬𑄚𑄬𑄭,
𑄍𑄢𑄨 𑄡𑄨𑄠𑄬 𑄛𑄨𑄖𑄴𑄗𑄨𑄟𑄨𑅁
𑄏𑄘𑄨 𑄃𑄠𑄴 𑄥𑄧𑄟𑄧𑄇𑄴 𑄈𑄉𑄨—
𑄖𑄢𑄴 𑄝𑄪𑄉𑄮 𑄣𑄮 𑄘𑄟𑄴 𑄘𑄨𑄝𑄬,
𑄖𑄧𑄢𑄴 𑄃𑄬 𑄘𑄮𑄣𑄴 𑄚𑄋𑄧𑄢𑄴 𑄟𑄚𑄴 𑄢𑄊𑄬𑄝𑄬𑅁 </p>

<p></p>

<p>𑄥𑄧𑄁𑄥𑄢𑄴</p>

<p>𑄃𑄮 𑄟𑄧𑄚𑄴 𑄡𑄬𑄙𑄧𑄇𑄴 𑄘𑄪𑄠𑄮𑄁 𑄥𑄧𑄌𑄴 𑄃𑄨𑄢𑄨,
𑄊𑄪𑄢𑄨 𑄝𑄬𑄢𑄌𑄴 𑄃𑄪𑄢𑄨 𑄃𑄪𑄢𑄨,
𑄝𑄬𑄢𑄬 𑄌 𑄡𑄬𑄇𑄴𑄧𑄚𑄴 𑄛𑄢𑄧𑄢𑄴 𑄣𑄧𑄢𑄨𑄌𑄧𑄢𑄨𑅁
𑄡𑄬𑄇𑄬𑄴 𑄝𑄬𑄢𑄬𑄝𑄬 𑄣𑄪𑄙𑄨 𑄙𑄧𑄢𑄨,
𑄟𑄧 𑄇𑄧𑄙𑄚𑄨 𑄟𑄧𑄚𑄧𑄖𑄴 𑄖𑄪𑄣𑄨𑄌𑄴, 𑄜𑄨𑄢𑄨 𑄜𑄨𑄢𑄨𑅁
𑄡𑄪𑄘𑄨 𑄦𑄃𑄮𑄌𑄴 𑄗𑄬𑄣𑄬,
𑄥𑄧𑄁𑄥𑄢𑄴 𑄇𑄨? 𑄇𑄧𑄙𑄬 𑄌𑄁𑅁
𑄉𑄧𑄟𑄬 𑄝𑄪𑄏𑄨𑄣𑄬𑅁</p>

<p>𑄡𑄢𑄬 𑄞𑄝𑄧𑄢𑄴 𑄥𑄧𑄘𑄧𑄢𑄴 𑄞𑄨𑄣𑄨,
𑄎𑄨𑄁𑄁𑄇𑄚𑄨 𑄉𑄧𑄋𑄧𑄢𑄴 𑄟𑄨𑄣𑄨𑄏𑄪𑄣𑄨𑅁
𑄖𑄬 𑄡𑄬𑄇𑄬𑄴 𑄖𑄧𑄢𑄬 𑄘𑄨𑄝𑄧 𑄘𑄫𑄢𑄮𑄖𑄴 𑄗𑄨𑄣𑄨,
𑄦𑄝𑄨𑄣𑄬𑄌𑄴 𑄈𑄬 𑄈𑄬 𑄓𑄉𑄨𑄣𑄬—
𑄛𑄧𑄢𑄚𑄴 𑄜𑄬𑄣𑄬 𑄜𑄬𑄣𑄬𑅁
𑄝𑄪𑄏𑄨𑄝𑄬 𑄥𑄬𑄇𑄬𑄴—
𑄥𑄧𑄁𑄥𑄢𑄴 𑄇𑄨!
𑄇𑄧𑄙𑄬 𑄌𑄁 𑄉𑄧𑄟𑄬 𑄝𑄪𑄏𑄨𑄣𑄬𑅁</p>

<p>𑄞𑄝𑄧𑄘𑄬 𑄞𑄝𑄧𑄘𑄬 𑄎𑄨𑄁𑄇𑄚𑄨 𑄉𑄬𑄣𑄴𑅁
𑄊𑄧𑄢𑄴 𑄥𑄁𑄥𑄢𑄴 𑄍𑄢𑄚𑄙 𑄦𑄮𑄣𑄴𑅁
𑄡 𑄃𑄬𑄣𑄬 𑄉𑄧𑄟𑄬 𑄃𑄬𑄣𑄬
𑄃𑄢𑄧 𑄝𑄬𑄌𑄴 𑄛𑄬𑄝𑄢𑄴 𑄌𑄬𑄣𑄬,
𑄇𑄨 𑄛𑄬𑄣𑄬? 𑄇𑄨 𑄘𑄬𑄣𑄬?
𑄡 𑄃𑄬𑄣𑄧 𑄥𑄨𑄠𑄚𑄧 𑄦𑄢𑄬𑄣𑄬𑅁
𑄥𑄧𑄁𑄥𑄢𑄴 𑄇𑄨?
𑄇𑄧𑄙𑄬 𑄌𑄁 𑄉𑄧𑄟𑄬 𑄝𑄪𑄏𑄨𑄣𑄬𑅁</p>

<p>𑄇 𑄇𑄧𑄙 𑄇𑄧𑄚𑄴𑄚 𑄥𑄪𑄚𑄬𑅁
𑄡𑄢𑄴 𑄡𑄬 𑄟𑄧𑄚𑄴 𑄎𑄧𑄚𑄬 𑄎𑄧𑄚𑄬𑅁
𑄡𑄢𑄴 𑄡𑄬 𑄙𑄧𑄉𑄬 𑄝𑄪𑄏𑄨 𑄟𑄧𑄚𑄬 𑄟𑄧𑄚𑄬𑅁
𑄇 𑄈𑄧𑄝𑄧𑄢𑄴 𑄇𑄧𑄚𑄴𑄚 𑄢𑄊𑄠𑄴,
𑄥𑄪𑄉𑄬 𑄦𑄮𑄇𑄴 𑄘𑄪𑄊𑄬 𑄦𑄮𑄇𑄴 𑄃𑄉𑄠𑄴 𑄃𑄉𑄠𑄴𑅁
𑄞𑄝𑄨 𑄌𑄬𑄌𑄴 𑄃𑄬 𑄇𑄧𑄙𑄚𑄨,
𑄥𑄧𑄁𑄥𑄢𑄴 𑄇𑄨?
𑄇𑄧𑄙𑄬 𑄌𑄁 𑄉𑄧𑄟𑄬 𑄝𑄪𑄏𑄨𑄣𑄬𑅁</p>

<p>𑄡𑄬𑄙𑄧𑄇𑄴 𑄗𑄬𑄝𑄢𑄴 𑄌𑄌𑄴 𑄦𑄃𑄮𑄌𑄴 𑄉𑄧𑄢𑄨𑅁
𑄡𑄬𑄭 𑄛𑄬𑄝𑄬 𑄃𑄬𑄇𑄴𑄘𑄨𑄚𑄴 𑄥𑄧𑄁𑄥𑄢𑄴 𑄍𑄢𑄨𑅁
𑄇𑄧𑄚𑄴𑄚 𑄡𑄬𑄝𑄧 𑄖𑄧 𑄣𑄧𑄉𑄬?
𑄞𑄛𑄴𑄮𑄌𑄴 𑄚𑄨 𑄉𑄧𑄟𑄬𑄘𑄣𑄬?
𑄃𑄮 𑄟𑄧𑄚𑄴 𑄝𑄪𑄏𑄨-𑄥𑄪𑄚𑄨 𑄌𑄧𑄣𑄴𑅁
𑄉𑄧𑄟𑄴-𑄞𑄚𑄳𑄠 𑄘𑄨𑄠𑄚𑄴 𑄚𑄁𑅁
𑄡𑄨𑄠𑄚𑄴 𑄟𑄧𑄚𑄬 𑄦𑄧𑄠𑄴 𑄥𑄨𑄠𑄚𑄴 𑄑𑄁𑅁
𑄃𑄮 𑄃𑄧𑄝𑄪𑄏𑄴 𑄟𑄧𑄚𑄴—
𑄥𑄧𑄁𑄥𑄢𑄴 𑄇𑄨?
𑄇𑄧𑄙𑄬 𑄌𑄁 𑄉𑄧𑄟𑄬 𑄝𑄪𑄏𑄨𑄣𑄬𑅁 </p>

<p>
𑄡 𑄙𑄧𑄉𑄬 𑄖𑄬</p>

<p>𑄎𑄪𑄘𑄮 𑄎𑄪𑄘𑄮 𑄟𑄚𑄪𑄌𑄴,
𑄎𑄪𑄘𑄮 𑄎𑄪𑄘𑄮 𑄙𑄧𑄇𑄴𑅁
𑄞𑄝𑄧𑄚 𑄝𑄬𑄉𑄧𑄢𑄴 𑄎𑄪𑄘𑄮 𑄎𑄪𑄘𑄮𑅁
𑄇𑄨𑄠𑄬 𑄛𑄬𑄣𑄧 𑄟𑄧𑄚𑄧𑄖𑄴 𑄘𑄪𑄈𑄴!
𑄇𑄨𑄠𑄬 𑄉𑄧𑄣𑄴𑄧 𑄃𑄀𑄨𑄇𑄨𑄎𑄧𑄇𑄴𑅁</p>

<p>𑄖𑄧 𑄟𑄧𑄘𑄬 𑄡𑄨𑄠𑄚𑄴 𑄇𑄧𑄠𑄴,
𑄟𑄧 𑄟𑄧𑄘𑄬 𑄥𑄨𑄠𑄚𑄴 𑄚𑄧𑄠𑄴𑅁
𑄡𑄬 𑄡𑄢𑄴 𑄟𑄧𑄘𑄬 𑄦𑄧𑄘𑄬𑄦𑄧𑄖𑄴𑅁
𑄙𑄧𑄢𑄨𑄣𑄬 𑄚𑄬𑄭 𑄍𑄢𑄍𑄢𑄨,
𑄝𑄧𑄁𑄥𑄧 𑄃𑄪𑄝𑄮𑄖𑄴 𑄟𑄢𑄟𑄢𑄨!
𑄦𑄰𑄱 𑄡𑄮𑄇𑄴 𑄛𑄨𑄖𑄴𑄗𑄨𑄟𑄨 𑄈𑄧𑄠𑄴!</p>

<p>𑄝𑄪𑄏𑄨𑄚𑄬𑄭 𑄚𑄧 𑄝𑄪𑄏𑄨
𑄥𑄪𑄚𑄨𑄚𑄬𑄭 𑄚𑄧 𑄥𑄪𑄚𑄨,
𑄈𑄬𑄌𑄴 𑄛𑄘𑄬 𑄟𑄧𑄚𑄬 𑄟𑄧𑄚𑄬𑅁
𑄟𑄪𑄠𑄮𑄖𑄴 𑄝𑄬𑄉𑄧𑄢𑄴 𑄘𑄮𑄣𑄴 𑄇𑄧𑄙𑅁
𑄃𑄧𑄚𑄴𑄖𑄧𑄢𑄬 𑄃𑄧𑄚𑄴𑄖𑄧𑄢𑄬 𑄎𑄚𑄬 𑄖𑄨𑄘𑄬-𑄟𑄨𑄙𑄬𑅁
𑄊𑄪𑄟𑄮  𑄍𑄧𑄣𑄴 𑄙𑄧𑄢𑄨𑄣𑄬,
𑄇𑄪𑄞𑄌𑄴 𑄇𑄪𑄌𑄨𑄘𑄬 𑄟𑄧𑄚𑄧𑄖𑄴 𑄃𑄪𑄙𑄨𑄣𑄬—
𑄟𑄨𑄣𑄨𑄚𑄬𑄭 𑄉𑄮𑄘 𑄛𑄢𑄣𑄳𑄠—
𑄚𑄧 𑄛𑄢𑄬 𑄎𑄉𑄬 𑄇𑄨𑄠𑄧𑄢𑄬,
𑄡𑄪𑄘𑄨 𑄚𑄨𑄎𑄬 𑄚𑄧 𑄎𑄉𑄨𑄣𑄬𑅁</p>

<p>𑄡𑄬 𑄡 𑄙𑄧𑄉𑄬 𑄖𑄬 𑄘𑄮𑄣𑄴.
𑄝𑄬𑄉𑄧𑄢𑄴 𑄃𑄬𑄭 𑄘𑄮𑄣𑄴 𑄚𑄨𑄚𑄬𑄭,
𑄛𑄨𑄖𑄴𑄗𑄨𑄟𑄨 𑄃𑄨𑄌𑄳𑄠𑄬 𑄦𑄭𑄮 𑄡𑄢𑄴 𑄃𑄮𑄣𑄴𑅁
𑄝𑄬𑄉𑄧𑄢𑄴 𑄟𑄧𑄚𑄴 𑄘𑄮𑄣𑄴 𑄦𑄧𑄣𑄬—
𑄉𑄧𑄋𑄬𑄝𑄢𑄴 𑄘𑄨𑄚𑄪𑄚𑄴 𑄉𑄧𑄋𑄬𑄘𑄧𑄁 𑄉𑄧𑄟𑄬𑄘𑄣𑄬𑅁
𑄚𑄧 𑄗𑄬𑄘𑄧 𑄦𑄨𑄁𑄎𑄬 𑄛𑄨𑄏𑄪𑄟𑄴,
𑄢𑄬𑄏𑄢𑄬𑄏𑄨, 𑄞𑄢𑄞𑄢𑄨, 𑄟𑄢𑄟𑄢𑄨𑅁
𑄚𑄧 𑄗𑄬𑄘𑄧 𑄟𑄧𑄚𑄧𑄢𑄴 𑄇𑄪𑄣𑄪𑄇𑄴,
𑄞𑄬𑄭𑄠𑄬-𑄞𑄬𑄭𑄠𑄬 𑄝𑄝𑄬-𑄛𑄪𑄘𑄬 𑄣𑄮𑄢𑄣𑄪𑄢𑄨𑅁</p>

<p>𑄟𑄚𑄴𑄎𑄳𑄠𑄧𑄢𑄬 𑄞𑄝𑄨 𑄚𑄨𑄖𑄴𑄮 𑄃𑄧𑄥𑄨𑄎𑄨𑅁
𑄣𑄬𑄘𑄛𑄬𑄘 𑄉𑄪𑄣𑄨𑄟𑄨𑄣𑄳𑄠 𑄇𑄎𑄧𑄢𑄬𑅁
𑄊𑄨𑄣𑄬𑄇𑄮𑄎𑄰𑄱𑄠𑄬 𑄚𑄨𑄖𑄴𑄮 𑄝𑄪𑄢𑄴 𑄛𑄢𑄨,
𑄇𑄧𑄙𑄧𑄇𑄴 𑄛𑄧𑄝𑄨𑄖𑄳𑄢𑄧 𑄞𑄝𑄨 𑄚𑄨𑄎𑄧𑄢𑄬𑅁 </p>

<p></p>

<p>𑄎𑄉𑄨 𑄃𑄪𑄙𑄮 𑄟-𑄝𑄮𑄚𑄴𑄣𑄧𑄇𑄴</p>

<p>𑄎𑄉𑄨 𑄃𑄪𑄙𑄮 𑄟-𑄝𑄮𑄚𑄴𑄣𑄧𑄇𑄴—
𑄇𑄬𑄭𑄠𑄬 𑄟𑄪𑄎𑄪𑄢𑄨𑅁
𑄣𑄟𑄨 𑄃𑄬𑄏𑄧 𑄢𑄎𑄴𑄛𑄧𑄙𑄧𑄖𑄴
𑄣𑄎𑄴-𑄘𑄧𑄢𑄴 𑄥𑄪𑄟𑄪𑄢𑄨𑅁</p>

<p>𑄥𑄧𑄁𑄎𑄮𑄠𑄢𑄬 𑄎𑄉𑄬 𑄖𑄪𑄣𑄮,
𑄉𑄮𑄘 𑄛𑄨𑄖𑄴𑄗𑄨𑄟𑄨𑅁
𑄖𑄧𑄟𑄢𑄴 𑄃𑄊𑄬 𑄥𑄧𑄇𑄴𑄖𑄨 𑄥𑄦𑄧𑄥𑄴,
𑄘𑄬𑄊𑄬𑄭 𑄘𑄮𑄉𑄨 𑄖𑄪𑄟𑄨𑅁</p>

<p>𑄘𑄬𑄌𑄴 𑄝𑄎𑄧, 𑄎𑄖𑄴 𑄝𑄎𑄧,
𑄝𑄎𑄧 𑄃𑄨𑄎𑄴𑄮𑄖𑄴 𑄟𑄚𑄴
𑄘𑄬𑄏𑄧𑄖𑄴 𑄃𑄚𑄧 𑄌𑄨𑄖𑄴 𑄞𑄪𑄎𑄨𑄝𑄢𑄴,
𑄛𑄪𑄢𑄴𑄚𑄨𑄟 𑄘𑄨𑄚𑄮𑄢𑄴 𑄌𑄚𑄴𑅁 </p>

<p>𑄚𑄘𑄚𑄧𑄖𑄴 𑄛𑄧𑄢𑄨𑄝𑄢𑄴 𑄛𑄧𑄗𑄴</p>

<p>𑄉𑄪𑄖𑄴𑄝𑄧𑄣 𑄟𑄮𑄝𑄭𑄣𑄴,
𑄇𑄧𑄙 𑄇𑄧𑄙𑄬 𑄚𑄧 𑄜𑄪𑄘𑄬 𑄦𑄨𑄣𑄴𑅁
𑄛𑄧𑄢𑄚𑄬 𑄟𑄉𑄬 𑄃𑄨𑄥𑄴𑄇𑄨𑄚𑄴 𑄑𑄌𑄴
𑄛𑄧𑄢𑄴𑄘 𑄓𑄋𑄧𑄢𑄴 𑄝𑄬𑄑𑄢𑄨 𑄌𑄨𑄉𑄮𑄚𑄴,
𑄃𑄬𑄇𑄴𑄇 𑄍𑄧𑄝𑄭 𑄚𑄧𑄠𑄴-𑄃𑄮 𑄖𑄨𑄉𑄮𑄚𑄴,
𑄖𑄪𑄉𑄪𑄖𑄴 𑄖𑄪𑄉𑄪𑄖𑄴 𑄜𑄪𑄢𑄠𑄴 𑄌𑄎𑄴𑅁</p>

<p>𑄉𑄚𑄴 𑄥𑄪𑄚𑄨𑄝 𑄚𑄬𑄚 𑄜𑄮𑄑𑄮 𑄌𑄬𑄝,
𑄡𑄬𑄖𑄴𑄧𑄟𑄚𑄴 𑄃𑄊𑄬 𑄥𑄃𑄮𑄚𑄴 𑄘𑄨𑄝,
𑄍𑄧𑄝𑄭 𑄚𑄧 𑄘𑄨 𑄢𑄬𑄌𑄴𑅁
𑄖 𑄦𑄘𑄧𑄖𑄴𑄪𑄚𑄴 𑄖 𑄦𑄘𑄧𑄖𑄴,
𑄇𑄨𑄋𑄮𑄢𑄨 𑄛𑄧𑄢𑄨𑄝 𑄚𑄘𑄚𑄧𑄖𑄴,
𑄛𑄌𑄴 𑄍𑄧 𑄟𑄳𑄦𑄎𑄬 𑄥𑄬𑄌𑄴𑅁</p>

<p>𑄃𑄘𑄟𑄬 𑄃𑄘𑄟𑄬 𑄘𑄮𑄉𑄚𑄴 𑄊𑄧𑄢𑄴
𑄦𑄖𑄴 𑄛𑄪𑄚𑄧𑄖𑄴 𑄛𑄪𑄏𑄨 𑄘𑄨𑄝 𑄣𑄧𑄢𑄴𑅁
𑄈𑄢 𑄦𑄧𑄝 𑄚𑄬𑄚, 𑄉𑄧𑄛𑄴 𑄘𑄨𑄝𑅁
𑄛𑄧𑄢𑄚𑄬 𑄟𑄉𑄨𑄣𑄬 𑄝𑄉𑄨 𑄈𑄧𑅁
𑄇𑄧𑄙𑄠𑄴 𑄇𑄧𑄙𑄠𑄴 𑄎𑄮𑄣𑄴 𑄝𑄏𑄧,
𑄛𑄮𑄖𑄳𑄠𑄢𑄎𑄨𑄖𑄴 𑄊𑄧𑄢𑄧𑄖𑄴 𑄜𑄨𑄢𑄨𑄝𑅁</p>

<p>𑄝𑄉𑄨 𑄈𑄘 𑄞𑄧𑄢𑄨 𑄉𑄬𑄣𑄬,
𑄝𑄎𑄨𑄝𑄬𑄢𑄴 𑄍𑄧𑄝𑄭 𑄃𑄪𑄝𑄰𑄱 𑄚𑄧 𑄗𑄬𑄣𑄬,
𑄖𑄬𑄋-𑄛𑄧𑄠𑄴𑄎𑄬 𑄜𑄪𑄢𑄬𑄣𑄬,
𑄝𑄏𑄨 𑄝𑄏𑄨 𑄚𑄧𑄟𑄴𑄝𑄧𑄢𑄧𑄖𑄴 𑄡𑄧𑅁</p>

<p>𑄟𑄧𑄘𑄴 𑄈𑄬𑄝 𑄚𑄬𑄚 𑄉𑄎 𑄈𑄬𑄝,
𑄥𑄧𑄟𑄎𑄳𑄠 𑄉𑄪𑄣𑄧𑄘𑄧𑄇𑄴 𑄟𑄨𑄣𑄨𑄝𑅁
𑄃𑄬𑄇𑄴𑄇-𑄃𑄪𑄇𑄴𑄮 𑄘𑄧𑄣𑄴 𑄉𑄧𑄢𑄧𑅁
𑄚𑄨𑄎𑄧 𑄘𑄪𑄌𑄴𑄍𑄚𑄨 𑄖𑄧 𑄉𑄧𑄢𑄨,
𑄟𑄚𑄴𑄎𑄳𑄠𑄧𑄢𑄬 𑄌𑄬𑄝 𑄞𑄧 𑄉𑄧𑄢𑄨𑅁
𑄘𑄪𑄏𑄧𑄖𑄴 𑄛𑄬𑄣𑄬 𑄙𑄧𑄢𑄧𑅁</p>

<p>𑄥𑄧𑄁𑄥𑄢𑄴 𑄦𑄰𑄱𑄠𑄬 𑄟𑄬𑄣𑄈𑄮𑄣,
𑄇𑄧𑄙𑄚𑄨 𑄇𑄧𑄝 𑄃𑄣𑄏𑄣,
𑄡𑄪𑄘𑄨 𑄜𑄪𑄉𑄪𑄘𑄨 𑄇𑄚𑄘𑄨 𑄛𑄧𑄦𑄴𑄢𑄴 𑄘𑄬𑄊𑄧𑅁
𑄖𑄬𑄋-𑄛𑄧𑄠𑄴𑄎𑄬 𑄝𑄬𑄌𑄴 𑄦𑄧𑄣𑄬,
𑄝𑄎𑄨𑄝𑄬𑄢𑄴 𑄡𑄪𑄘𑄨 𑄃𑄣𑄴𑄏𑄨 𑄉𑄧𑄣𑄬𑄴
𑄚𑄧𑄟𑄴𑄝𑄧𑄢𑄴 𑄙𑄪𑄢𑄨 𑄉𑄧𑄝𑄧𑅁 </p>

<p>
𑄎𑄧𑄢 𑄚𑄧-𑄝𑄧𑄖𑄳𑄠 𑄞𑄝𑄧𑄚𑄚𑄨</p>

<p>𑄛𑄬𑄘𑄬𑄢-𑄛𑄬𑄘𑄮𑄞𑄨, 𑄍𑄘𑄢-𑄊𑄘𑄢—
𑄞𑄝𑄧𑄚𑄚𑄨 𑄃𑄪𑄙𑄮 𑄟𑄢𑄬𑅁
𑄍𑄨𑄚𑄬 𑄥𑄪𑄙𑄮 𑄟𑄪 𑄚𑄬𑄭 𑄛𑄢,
𑄇𑄧𑄢𑄧𑄣𑄴𑄣𑄰𑄱 𑄇𑄨𑄠𑄧𑄢𑄬 𑄎𑄧𑄢 𑄝𑄧𑄘𑄬 𑄚𑄧 𑄛𑄢𑄬𑅁</p>

<p>𑄟𑄧𑄚𑄬 𑄦𑄧𑄠𑄴 𑄥𑄢𑄣𑄳𑄠 𑄌𑄨𑄣𑄴 𑄦𑄧𑄁,
𑄃𑄪𑄢𑄨 𑄝𑄬𑄢𑄁 𑄉𑄮𑄘 𑄛𑄨𑄖𑄴𑄗𑄨𑄟𑄨𑅁
𑄟𑄨𑄣𑄬𑄭 𑄌𑄁, 𑄝𑄬𑄇𑄴 𑄎𑄖𑄴𑄖𑄰𑄱 𑄃𑄟 𑄎𑄖𑄴𑄮𑄢𑄬,
𑄛𑄧𑄢𑄨 𑄃𑄊𑄨 𑄇𑄪𑄙𑄪 𑄃𑄟𑄨𑅁</p>

<p>𑄊𑄪𑄢𑄨 𑄝𑄬𑄢𑄁 𑄛𑄧𑄖𑄴𑄨 𑄊𑄧𑄢𑄬 𑄊𑄧𑄢𑄬,
𑄞𑄇𑄴 𑄣𑄧𑄁 𑄚𑄬𑄭𑄠𑄬 𑄟𑄚𑄴𑄎𑄳𑄠𑄧𑄢𑄴 𑄘𑄪𑄇𑄴𑄈𑄚𑄨𑅁
𑄍𑄨𑄘𑄨 𑄘𑄪𑄠𑄮𑄁 𑄝𑄬𑄉𑄧𑄢𑄬 𑄌𑄨𑄉𑄮𑄚𑄴 𑄌𑄨𑄎𑄨𑄢𑄴—
𑄟-𑄇𑄧𑄢𑄧𑄢𑄴 𑄚𑄉𑄧𑄢𑄧 𑄦𑄃𑄮𑄎𑄧 𑄥𑄪𑄇𑄴𑄈𑄚𑄨𑅁</p>

<p>𑄃𑄧𑄖𑄬𑄴 𑄃𑄧𑄖𑄬𑄴 𑄟𑄧𑄚𑄬 𑄦𑄧𑄠𑄴 𑄎𑄪𑄣𑄨 𑄃𑄪𑄙𑄮𑄁
𑄘𑄬𑄝 𑄏𑄨𑄟𑄨𑄣𑄚𑄨 𑄇𑄚𑄴𑄜𑄘 𑄘𑄬𑄝 𑄛𑄬𑄢𑄉𑄬!
𑄡𑄬𑄙𑄧𑄇𑄴 𑄃𑄧𑄚𑄳𑄠𑄠𑄴 𑄃𑄧𑄝𑄨𑄌𑄢𑄴 𑄛𑄨𑄖𑄴𑄗𑄨𑄟𑄨𑄖𑄴,
𑄘𑄧𑄣𑄨 𑄚𑄬𑄎𑄁, 𑄃𑄪𑄎𑄬 𑄡𑄁 𑄃𑄉𑄬 𑄃𑄉𑄬𑅁</p>

<p>𑄝𑄧𑄢𑄴 𑄞𑄪𑄎𑄮𑄣𑄬 𑄇𑄪𑄖𑄴𑄖𑄨𑄁 𑄇𑄪𑄖𑄴𑄖𑄨𑄁 𑄉𑄧𑄢𑄨, 
𑄉𑄮𑄘 𑄛𑄨𑄖𑄴𑄗𑄨𑄟𑄨 𑄞𑄎𑄬 𑄘𑄪𑄠𑄮𑄁 𑄥𑄉𑄧𑄢𑄧𑄖𑄴𑅁
𑄚𑄪𑄠𑄮 𑄉𑄧𑄢𑄨 𑄥𑄎𑄬𑄭 𑄖𑄪𑄣𑄮𑄁 𑄛𑄨𑄖𑄴𑄗𑄨𑄟𑄨,
𑄝𑄬𑄇𑄴 𑄛𑄧𑄢𑄚𑄴𑄝𑄧𑄣𑄢𑄬 𑄜𑄪𑄣𑄧 𑄛𑄉𑄧𑄢𑄧𑄖𑄴𑅁</p>

<p>𑄚𑄧 𑄗𑄬𑄘𑄧 𑄃𑄢𑄴 𑄇𑄧𑄚𑄧 𑄘𑄪𑄈𑄴,
𑄛𑄬𑄣𑄁 𑄝𑄬 𑄡𑄬𑄘𑄧 𑄈𑄪𑄎𑄨𑄠𑄬𑅁
𑄛𑄬𑄣𑄬 𑄛𑄬𑄣𑄬 𑄦𑄰𑄱 𑄃𑄪𑄙𑄨𑄘𑄧 𑄟𑄧𑄚𑄚𑄨,
𑄚𑄉𑄪𑄢𑄨 𑄌𑄨𑄉𑄮𑄚𑄴 𑄌𑄨𑄎𑄨𑄢𑄴 𑄦𑄎𑄨𑄠𑄬𑅁 </p>

<p>
𑄘𑄨𑄝𑄬 𑄌𑄮𑄈𑄴 𑄈𑄘𑄨 𑄌𑄁</p>

<p>𑄘𑄨𑄝𑄬 𑄌𑄮𑄈𑄴 𑄈𑄘𑄨 𑄌𑄁,
𑄃𑄨𑄇𑄴𑄮 𑄌𑄮𑄈𑄴 𑄈𑄪𑄣 𑄡𑄢𑄴𑅁
𑄥𑄬 𑄌𑄮𑄇𑄴𑄈𑄮𑄖𑄴 𑄢𑄋 𑄦𑄬𑄣𑄴
𑄥𑄧𑄝𑄧𑄚𑄚𑄴 𑄝𑄏𑄨 𑄗𑄢𑄴𑅁</p>

<p>𑄢𑄬𑄖𑄴 𑄚𑄨𑄏𑄨𑄢𑄴 𑄇𑄣 𑄃𑄚𑄴𑄙𑄢𑄧𑄖𑄴,
𑄗𑄁 𑄝𑄨𑄌𑄴𑄮𑄚𑄧𑄖𑄴 𑄛𑄪𑄢𑄨𑅁
𑄛𑄧𑄦𑄴𑄢𑄬 𑄛𑄧𑄦𑄴𑄢𑄬 𑄎𑄪𑄚𑄮𑄢𑄴 𑄍𑄧𑄘𑄧𑄉𑄬
𑄃𑄉𑄏𑄧𑄖𑄴 𑄝𑄬𑄢𑄁 𑄃𑄪𑄢𑄨𑅁</p>

<p>𑄛𑄨𑄙𑄨𑄖𑄴 𑄃𑄨𑄇𑄴𑄮 𑄛𑄪𑄣𑄳𑄠𑄁 𑄝𑄪𑄉𑄨,
𑄃𑄉𑄏𑄧𑄢𑄴 𑄜𑄪𑄖𑄳𑄠 𑄥𑄪𑄙𑄮𑄚𑄨 𑄣𑄧𑄁 𑄛𑄬𑄘𑄬,
𑄞𑄬𑄉𑄧𑄖𑄴 𑄞𑄬𑄉𑄧𑄖𑄴 𑄟𑄪𑄠𑄮𑄖𑄴 𑄦𑄎𑄨 𑄟𑄧𑄢𑄴,
𑄇𑄨𑄎𑄪 𑄢𑄬𑄁 𑄇𑄨𑄎𑄪 𑄉𑄩𑄘𑄬𑅁
𑄇𑄎𑄧𑄣𑄧𑄁 𑄇𑄪𑄣𑄮𑄢𑄴 𑄉𑄢𑄬𑄁 𑄊𑄧𑄢𑄧𑄖𑄴,
𑄌𑄎𑄖𑄴 𑄃𑄊𑄧𑄁 𑄛𑄪𑄢𑄨𑅁
𑄌𑄬𑄋𑄬 𑄇𑄪𑄣𑄮𑄢𑄴 𑄉𑄏𑄧 𑄍𑄝𑄠𑄴 𑄍𑄝𑄠𑄴,
𑄟𑄭𑄪 𑄝𑄬𑄢𑄋𑄧𑄢𑄴 𑄊𑄪𑄢𑄨 𑄊𑄪𑄢𑄨𑅁 </p>

<p>
𑄚𑄪𑄠𑄮 𑄘𑄨𑄚𑄴 𑄉𑄮𑄎𑄨 𑄣𑄧</p>

<p>𑄘𑄪𑄊𑄬 𑄘𑄪𑄊𑄬 𑄡𑄬 𑄘𑄨𑄚𑄪𑄚𑄴 𑄉𑄬𑄣𑄇𑄴 𑄝𑄨𑄘𑄨,
𑄥𑄬 𑄘𑄨𑄚𑄪𑄚𑄧𑄢𑄴 𑄇𑄧𑄙 𑄞𑄝𑄨 𑄞𑄝𑄨—
𑄃𑄬𑄝𑄇𑄬𑄴 𑄚𑄪𑄠𑄮 𑄘𑄨𑄚𑄪𑄚𑄴 𑄚𑄧 𑄉𑄧𑄎𑄳𑄠𑄧 𑄟𑄘𑄨𑅁</p>

<p>𑄡𑄬 𑄘𑄨𑄚𑄪𑄚𑄴 𑄡𑄬 𑄙𑄧𑄉𑄬 𑄉𑄬𑄣 𑄜𑄬𑄣𑄬,
𑄥𑄬 𑄘𑄨𑄚𑄪𑄚𑄴 𑄥𑄬 𑄙𑄧𑄉𑄬 𑄡𑄧𑄉𑄰𑄱 𑄞𑄪𑄣𑄬𑅁
𑄡𑄬 𑄘𑄨𑄚𑄪𑄚𑄴 𑄃𑄬𑄝𑄇𑄴 𑄚𑄪𑄠𑄮 𑄉𑄧𑄢𑄨,
𑄦𑄎𑄨 𑄢𑄧𑄋𑄬 𑄥𑄬 𑄘𑄨𑄚𑄪𑄚𑄴 𑄚𑄬𑄎𑄧 𑄞𑄧𑄢𑄨𑅁</p>

<p>𑄃𑄨𑄌𑄳𑄠𑄬 𑄘𑄨𑄚𑄴𑄮 𑄡𑄪𑄘𑄨 𑄦𑄎𑄨 𑄢𑄧𑄋𑄬 𑄗𑄬𑄝𑄢𑄴 𑄘𑄪𑄠𑄮,
𑄝𑄨𑄘𑄨 𑄡𑄨𑄠𑄬 𑄘𑄪𑄊𑄮𑄢𑄴 𑄘𑄨𑄚𑄪𑄚𑄴 𑄚𑄪𑄠𑄮 𑄉𑄧𑄢𑄨 𑄃𑄬𑄝𑄇𑄴—
𑄥𑄬 𑄘𑄨𑄚𑄪𑄚𑄴 𑄜𑄉𑄮𑄚𑄮𑄢𑄴 𑄦𑄝 𑄣𑄰𑄱 
𑄃𑄬𑄝𑄢𑄴 𑄎𑄪 𑄛𑄬𑄝𑄇𑄴𑅁</p>

<p>𑄎𑄨𑄁𑄇𑄚𑄨 𑄟𑄚𑄬 𑄚𑄧𑄠𑄴 𑄇𑄚𑄚𑅁
𑄎𑄨𑄁𑄇𑄚𑄨 𑄟𑄚𑄬 𑄚𑄧𑄠𑄴 𑄘𑄪𑄈𑄴𑅁
𑄎𑄨𑄁𑄇𑄚𑄨 𑄟𑄚𑄬 𑄚𑄧𑄠𑄴 𑄦𑄎𑄚𑅁
𑄎𑄨𑄁𑄇𑄚𑄨 𑄟𑄚𑄬 𑄚𑄧𑄠 𑄥𑄪𑄈𑄴𑅁</p>

<p>𑄎𑄨𑄁𑄇𑄚𑄨 𑄟𑄚𑄬 𑄥𑄪𑄚𑄳𑄠𑄧 𑄎𑄉,
𑄗𑄬𑄘𑄧 𑄚𑄧 𑄌𑄠𑄴 𑄈𑄣𑄨 𑄉𑄧𑄢𑄨𑅁
𑄥𑄬 𑄎𑄨𑄁𑄇𑄚𑄨𑄢𑄬 𑄘𑄪𑄊𑄬 𑄘𑄪𑄊𑄬 𑄚𑄧 𑄗𑄮𑄚𑄬𑄭—
𑄦𑄎𑄨 𑄢𑄧𑄋𑄬 𑄙𑄧𑄋𑄬 𑄚𑄬𑄎𑄧𑄉𑄰𑄱 𑄞𑄧𑄢𑄨𑅁 
𑄦𑄢𑄬 𑄡𑄬𑄢𑄴 𑄚𑄨𑄎𑄧𑄢𑄴 𑄞𑄌𑄴𑄍𑄚𑄨</p>

<p>𑄇𑄪𑄙𑄪 𑄉𑄬𑄣𑄇𑄴 𑄉𑄬𑄁𑄈𑄪𑄣𑄨,
𑄃𑄪𑄞𑄧𑄉𑄩𑄖𑄴 𑄃𑄢𑄴 𑄈𑄬𑄁𑄉𑄳𑄢𑄧𑄁𑅁
𑄇𑄪𑄙𑄪 𑄉𑄬𑄣𑄇𑄴 𑄥𑄨𑄋 𑄝𑄚,
𑄛𑄪𑄢𑄮𑄚𑄮 𑄢𑄧𑄁 𑄙𑄧𑄁𑅁</p>

<p>𑄙𑄪𑄙𑄪𑄉𑄧𑄢𑄴 𑄖𑄣𑄬 𑄖𑄣𑄬
𑄛𑄉𑄚 𑄙𑄚𑄧𑄢𑄴 𑄛𑄬𑄇𑄴 𑄙𑄝𑄚𑅁
𑄝𑄏𑄨 𑄢𑄧𑄢𑄴 𑄖𑄣𑄬 𑄖𑄣𑄬
𑄇𑄪𑄙𑄪 𑄉𑄬𑄣𑄧 𑄃𑄪𑄞𑄧𑄉𑄩𑄖𑄴 𑄉𑄚𑅁</p>

<p>𑄥𑄨𑄇𑄴𑄈𑄠𑄴 𑄥𑄨𑄇𑄴𑄈𑄨𑄖𑄧 𑄃𑄨𑄇𑄬𑄴
𑄞𑄪𑄣𑄨 𑄡𑄬𑄢𑄴 𑄚𑄨𑄎𑄧𑄢𑄴 𑄎𑄖𑄴𑅁
𑄞𑄪𑄣𑄨 𑄡𑄬𑄢𑄴 𑄚𑄨𑄎𑄧𑄢𑄴 𑄙𑄧𑄇𑄴,
𑄞𑄪𑄣𑄨 𑄡𑄬𑄢𑄴 𑄚𑄨𑄎𑄧𑄢𑄴 𑄟𑄖𑄴𑅁</p>

<p>𑄃𑄨𑄁𑄢𑄬𑄎𑄨 𑄝𑄁𑄣 𑄡𑄬—
𑄊𑄧𑄢𑄬-𑄘𑄮𑄢𑄬 𑄝𑄳𑄠𑄧𑄝𑄧𑄦𑄢𑄴 𑄉𑄧𑄢𑄬𑅁
𑄟𑄚𑄩-𑄉𑄪𑄕𑄩 𑄦𑄨𑄎𑄬𑄝𑄬
𑄌𑄨𑄚𑄨𑄝𑄇𑄴 𑄖𑄢𑄬𑅁</p>

<p>𑄚𑄨𑄎𑄧𑄢𑄴 𑄞𑄌𑄴𑄍𑄚𑄨 𑄡𑄬 𑄞𑄪𑄣𑄨 𑄡𑄬𑄢𑄴 
𑄞𑄝𑄨 𑄖𑄢 𑄣𑄎𑄴 𑄚𑄧 𑄛𑄚𑄴𑅁
𑄚𑄨𑄎𑄧𑄢𑄴 𑄙𑄧𑄉𑄬 𑄚𑄨𑄎𑄬 𑄘𑄮𑄣𑄴 𑄦𑄰𑄱—
𑄃𑄨𑄠𑄚𑄨 𑄖𑄢 𑄚𑄧 𑄌𑄚𑄴𑅁</p>

<p>𑄇𑄪𑄙𑄪 𑄜𑄬𑄣𑄬 𑄃𑄨𑄌𑄴𑄌𑄬𑄭 𑄝𑄢𑄧𑄟𑄥𑄳𑄠 𑄃
𑄉𑄮𑄎𑄬𑄚𑄧 𑄣𑄟𑄢𑄴 𑄉𑄚𑄴𑅁
𑄡 𑄇𑄨𑄏𑄪 𑄃𑄊𑄬 𑄇𑄮𑄚 𑄥𑄬𑄢𑄬
𑄇𑄨𑄠𑄬 𑄥𑄪𑄚𑄨𑄝𑄬𑄢𑄴 𑄚𑄧 𑄌𑄚𑄴𑅁
𑄌𑄨𑄉𑄮𑄚𑄧𑄖𑄴𑄪𑄚𑄴 𑄙𑄧𑄢𑄨 𑄥𑄪𑄚𑄨 𑄃𑄨𑄌𑄴𑄌𑄬𑄭,
𑄦𑄨𑄚𑄴𑄘𑄨 𑄝𑄁𑄣𑄢𑄴 𑄍𑄠𑄍𑄧𑄝𑄨𑅁
𑄣𑄎𑄬 𑄣𑄎𑄬 𑄃𑄬 𑄎𑄘𑄧𑄢𑄴 𑄉𑄚𑄪𑄚𑄴,
𑄟𑄪𑄢𑄮𑄖𑄴𑄪𑄚𑄴 𑄟𑄪𑄢𑄮𑄖𑄴 𑄡𑄘𑄧𑄚𑄴𑄘𑄰𑄱 𑄓𑄪𑄝𑄨𑅁</p>

<p>𑄡 𑄇𑄨𑄏𑄪 𑄃𑄬𑄣𑄧 𑄣𑄎𑄬,
𑄥𑄨𑄠𑄬𑄚𑄨-𑄃𑄮 𑄟𑄎𑄖𑄴 𑄞𑄪𑄘𑄨 𑄝𑄚𑄨𑅁
𑄃𑄭𑄪𑄠𑄬 𑄈𑄬𑄭 𑄡𑄨𑄠𑄚𑄨 𑄃𑄊𑄬,
𑄃𑄪𑄚𑄴𑄘𑄧𑄢𑄬 𑄉𑄧𑄖𑄴𑄧𑄚𑄴 𑄑𑄚𑄑𑄚𑄨𑅁</p>

<p>𑄦𑄢𑄬 𑄡𑄬𑄢𑄴 𑄃𑄬 𑄙𑄧𑄇𑄳𑄠𑄚𑄴 𑄉𑄧𑄢𑄨,
𑄚𑄨𑄎𑄧𑄢𑄴 𑄝𑄨𑄎𑄧𑄇𑄴𑄇𑄚𑄨𑅁
𑄚𑄨𑄎𑄧𑄢𑄴 𑄞𑄌𑄴𑄍𑄚𑄨 𑄃𑄬𑄇𑄴 𑄇𑄮𑄚𑄖𑄴
𑄦𑄬𑄣𑄜𑄬𑄣 𑄉𑄧𑄢𑄨 𑄗𑄰𑄱
𑄛𑄮𑄣𑄴 𑄘𑄨𑄢𑄴 𑄃𑄧𑄚𑄳𑄠𑄧 𑄎𑄘𑄧𑄖𑄴𑄪𑄚𑄴 𑄃𑄚𑄨𑅁 </p>

<p>
𑄇𑄮𑄌𑄴𑄛𑄁 𑄞𑄨𑄣𑄨𑄚𑄬</p>

<p>… 𑄢𑄋𑄘 𑄃𑄪𑄘𑄨𑄎𑄬,
𑄛𑄬𑄘𑄬𑄝𑄬 𑄚𑄧 𑄛𑄬𑄘𑄬𑄝𑄬, 𑄥𑄬 𑄖𑄮𑄇𑄴𑄨𑄖𑄴 𑄚𑄧 𑄣𑄮𑄣𑄪𑄁𑅁
𑄛𑄬𑄘𑄬𑄣𑄬 𑄛𑄬𑄘𑄬 𑄛𑄢𑄧𑄌𑄴𑅁
𑄡𑄪𑄘𑄨 𑄚𑄧 𑄛𑄬𑄘𑄌𑄴—
𑄖𑄨𑄚𑄁 𑄜𑄣𑄁 𑄃𑄪𑄝𑄮𑄣𑄴𑄜𑄣𑄴!
𑄃𑄪𑄢𑄧𑄟𑄴𑄞 𑄃 𑄈𑄧𑄖𑄴𑄖𑄣𑄴!
𑄖𑄨𑄉𑄨𑄚𑄨 𑄍𑄨𑄚𑄬 𑄃 𑄛𑄨𑄎𑄬𑄘𑄨 𑄊𑄨𑄣𑄬𑅁
𑄃𑄟𑄧𑄚𑄧 𑄙𑄧𑄇𑄳𑄠𑄚𑄴 𑄇𑄣 𑄟𑄨𑄣𑄬𑅁
𑄇𑄮𑄌𑄳𑄠 𑄢𑄋 𑄘𑄘 𑄖𑄧𑄖𑄳𑄠𑄠𑄴,
𑄗𑄬𑄟𑄴𑄝𑄨 𑄥𑄨𑄠𑄬 𑄈𑄟𑄇𑄴𑄇𑄠𑄴𑅁
𑄥𑄎𑄪𑄚𑄳𑄠 𑄟𑄙𑄚𑄴, 𑄣𑄎𑄴-𑄘𑄧𑄢𑄴 𑄞𑄪𑄘𑄨 𑄝𑄚𑄨!
𑄍𑄬𑄀𑄎𑄬𑄇𑄴 𑄍𑄬𑄀𑄎𑄬𑄇𑄴 𑄇𑄚𑄨 𑄇𑄚𑄨𑅁
𑄖𑄧 𑄥𑄋𑄪𑄘𑄮𑄢𑄮𑄖𑄴 𑄃𑄝𑄪𑄎𑄨𑅁
𑄝𑄬𑄚𑄴-𑄥𑄪𑄙𑄮 𑄇𑄟𑄴 𑄚𑄧 𑄎𑄚𑄧𑄁;
𑄝𑄉𑄧 𑄇𑄟𑄴-𑄃𑄧 𑄚𑄧 𑄛𑄢𑄧𑄁;
𑄟-𑄝𑄛𑄴 𑄡𑄪𑄘𑄨 𑄟𑄧𑄢𑄨 𑄉𑄬𑄣𑄬—
𑄌𑄨𑄉𑄮𑄚𑄴 𑄉𑄪𑄢𑄮 𑄞𑄬𑄭𑄠𑄬 𑄟𑄮𑄇𑄴 𑄣𑄧𑄣𑄬,
𑄗𑄬𑄟𑄴𑄝𑄰𑄱 𑄟𑄭𑄪 𑄇 𑄃𑄏𑄠𑄴𑅁
𑄞𑄬𑄭𑄛𑄪𑄖𑄴 𑄞𑄬𑄭𑄏𑄨𑄠𑄬 𑄈𑄧𑄘 𑄘𑄨𑄝𑄇𑄴!
𑄥𑄧𑄁𑄥𑄧𑄟𑄎𑄳𑄠𑄠𑄴 𑄦𑄎𑄨𑄝𑄇𑄴!
𑄚𑄧𑄠𑄴 𑄚𑄇𑄴𑄘𑄨 𑄟𑄧𑄖𑄴𑄖𑄪𑄁𑄉𑄰𑄱!
𑄚𑄧𑄠𑄴 𑄖𑄧 𑄥𑄋𑄪𑄘𑄮𑄢𑄮𑄖𑄴—
𑄃𑄝𑄪𑄎𑄨 𑄗𑄬𑄘𑄪𑄁𑄉𑄰𑄱 𑄈𑄟𑄇𑄴𑄇𑄠𑄴𑅁
𑄣𑄧𑄇𑄴𑄈𑄨𑄛𑄪𑄘𑄨 𑄌𑄨𑄎𑄨𑄛𑄪𑄘𑄨 𑄖𑄢;
𑄝𑄮 𑄡𑄬𑄭 𑄛𑄮 𑄛𑄬𑄭 𑄥𑄢𑅁
𑄇 𑄃𑄏𑄠𑄴 𑄃𑄊𑄧𑄁,
𑄘𑄨𑄚𑄬 𑄢𑄬𑄘𑄬 𑄞𑄝𑄧𑄁𑅁
𑄟𑄨𑄣𑄬 𑄎𑄨𑄁𑄇𑄚𑄨 𑄟𑄧𑄢𑄴,
𑄝𑄪𑄝𑄮 𑄥𑄧𑄝𑄧𑄚𑄴 𑄘𑄬𑄊𑄧𑄁𑅁
𑄟𑄧𑄢𑄴 𑄦𑄃𑄮𑄌𑄴 𑄎𑄬𑄢𑄧 𑄃𑄏,
𑄜𑄨𑄢𑄬 𑄚𑄧 𑄘𑄨𑄝𑄬 𑄈𑄟𑄇𑄴𑄇𑄠𑄴 𑄟𑄧𑄢𑄬,
𑄡𑄪𑄘𑄨 𑄇𑄚𑄨 𑄇𑄚𑄨 𑄢𑄬𑄖𑄴 𑄚𑄨𑄏𑄨—
𑄖𑄧𑄢𑄴 𑄟𑄎𑄊𑄧𑄢𑄧𑄖𑄴 𑄛𑄨𑄎𑄪𑄟𑄴 𑄝𑄌𑄴 𑄙𑄧𑄢𑄨,
𑄥𑄋𑄪𑄘𑄮𑄢𑄮𑄖𑄴 𑄗𑄁𑄉𑄨 𑄃𑄝𑄪𑄎𑄨𑅁
𑄖𑄪𑄣𑄨 𑄣𑄧𑄣𑄬 𑄘𑄧 𑄣𑄧𑄣𑄬—
𑄡𑄪𑄘𑄨 𑄜𑄨𑄢𑄬 𑄘𑄨𑄣𑄬,
𑄥𑄬 𑄞𑄝𑄧𑄚𑄚𑄨 𑄞𑄝𑄨 𑄌𑄁𑅁
𑄃𑄧𑄇𑄪𑄣𑄴 𑄞𑄝𑄧𑄚𑄖𑄴 𑄥𑄎𑄪𑄢𑄨 𑄇𑄪𑄣𑄴 𑄚𑄧 𑄛𑄁𑅁
𑄃𑄬𑄭 𑄞𑄝𑄧𑄚𑄖𑄴 𑄖𑄭𑄪 𑄥𑄧𑄟𑄢𑄴 𑄦𑄧𑄝𑄬,
𑄎𑄨𑄁𑄇𑄚𑄨𑄢𑄴 𑄉𑄮𑄋𑄢𑄴 𑄘𑄧𑄎𑄳𑄠𑄚𑄴 𑄛𑄢𑄴 𑄉𑄧𑄢𑄬 𑄘𑄨𑄝𑄬𑅁
𑄃𑄬𑄭 𑄞𑄝𑄧𑄚𑄚𑄨 𑄟𑄧𑄚𑄧𑄖𑄴 𑄎𑄧𑄝𑄨 𑄎𑄧𑄝𑄨,
𑄢𑄬𑄖𑄴 𑄚𑄨𑄏𑄨 𑄥𑄋𑄪𑄘𑄮𑄢𑄮𑄖𑄴 𑄌𑄪𑄝𑄨 𑄌𑄪𑄝𑄨,
𑄥𑄪𑄚𑄧𑄁-𑄚𑄧-𑄥𑄪𑄚𑄧𑄧𑄁 𑄇𑄚𑄨𑄟𑄴𑄨 𑄉𑄪𑄎𑄨 𑄉𑄪𑄎𑄨𑅁
𑄃𑄏 𑄃𑄊𑄬 𑄢𑄋𑄘—
𑄖𑄭𑄪 𑄎𑄪𑄌𑄴 𑄎𑄪𑄌𑄴 𑄉𑄧𑄢𑄨 𑄃𑄬𑄭𑄚𑄬,
𑄘𑄨𑄝𑄬 𑄟𑄧𑄢𑄬 𑄌𑄮𑄇𑄴𑄈𑄪𑄚𑄴 𑄛𑄪𑄏𑄨𑅁
𑄌𑄪𑄝𑄬 𑄌𑄪𑄝𑄬 𑄃𑄬𑄭𑄚𑄬 𑄡𑄪𑄘𑄨 𑄘𑄉𑄧𑄌𑄴𑄍𑄨 𑄟𑄧𑄢𑄬,
𑄇𑄧𑄝𑄬, 𑄣𑄋𑄮𑄚𑄨 𑄇𑄧𑄚𑄴𑄚 𑄟𑄎𑄳𑄠 𑄖𑄧𑄢𑄬???
𑄇𑄖𑄴𑄪𑄚𑄴 𑄇𑄨 𑄥𑄪𑄚𑄳𑄠𑄧𑄌𑄴???
𑄌𑄨𑄖𑄴 𑄛𑄪𑄢𑄨𑄣𑄬 𑄇𑄧𑄙𑄬 𑄟𑄧𑄢𑄬𑅁
𑄃𑄬𑄙𑄧𑄇𑄴𑄨 𑄢𑄬𑄘𑄮 𑄟𑄠𑄴??
𑄟𑄧𑄢𑄴 𑄇𑄧𑄚𑄧 𑄎𑄮𑄛𑄴 𑄚𑄬𑄭,
𑄍𑄬𑄀𑄎𑄬𑄇𑄴 𑄍𑄬𑄀𑄎𑄬𑄇𑄴 𑄉𑄧𑄢𑄨𑄚𑄬𑄭—
𑄃𑄟𑄘𑄨 𑄞𑄎𑄬 𑄝𑄪𑄏𑄬 𑄘𑄨𑄟𑄴,
𑄇𑄮𑄌𑄳𑄠 𑄢𑄋𑄘 𑄖𑄧𑄢𑄬—
𑄇𑄮𑄌𑄴𑄛𑄁 𑄞𑄨𑄣𑄨𑄚𑄬𑅁 </p>

<p></p>

<p>𑄚𑄘𑄧𑄁𑄍𑄢</p>

<p>𑄎𑄪𑄣𑄨 𑄎𑄪𑄣𑄨 𑄃𑄪𑄙𑄬, 
𑄞𑄪𑄘𑄨 𑄞𑄪𑄘𑄨 𑄘𑄪𑄈𑄴!
𑄟𑄧𑄚𑄴𑄝𑄢𑄬𑄁 𑄞𑄧𑄢𑄨 𑄉𑄬𑄣𑄧, 
𑄦𑄭𑄪𑄠𑄬 𑄃𑄪𑄌𑄪𑄇𑄴𑄌𑄪𑄇𑄴!</p>

<p>𑄝𑄮𑄚 𑄝𑄮𑄚 𑄇𑄣𑄙𑄪𑄟𑄮! 
𑄙𑄨𑄝𑄬𑄙𑄨𑄛𑄳𑄠 𑄝𑄪𑄇𑄴!
𑄛𑄪𑄢𑄨 𑄡𑄢𑄴 𑄊𑄧𑄢𑄴𑄝𑄢𑄨, 
𑄦𑄭𑄪𑄠𑄬 𑄟𑄧𑄚𑄧𑄖𑄴 𑄘𑄪𑄈𑄴!
𑄊𑄧𑄚𑄧 𑄊𑄧𑄚𑄧 𑄇𑄪𑄥𑄧𑄟𑄴𑄝𑄘𑄴! 
𑄛𑄪𑄢𑄨 𑄡𑄢𑄴 𑄘𑄬𑄌𑄴!
𑄣𑄮𑄢𑄣𑄮𑄢𑄨 𑄞𑄬𑄭𑄠𑄬 𑄞𑄬𑄭𑄠𑄬! 
𑄈𑄬𑄎𑄈𑄬𑄌𑄳𑄠 𑄝𑄬𑄌𑄴𑅁</p>

<p>𑄦𑄨𑄣𑄬 𑄦𑄨𑄣𑄬 𑄟𑄚𑄪𑄌𑄴𑄎𑄧𑄚𑄴!
𑄞𑄘𑄬 𑄇𑄝𑄧𑄢𑄬 𑄇𑄨𑄌𑄴𑄪 𑄚𑄬𑄭𑅁
𑄇𑄠𑄴𑄇𑄪𑄢𑄬 𑄝𑄋𑄣𑄴𑄊𑄧𑄢𑄴!
𑄦𑄧𑄘𑄧 𑄛𑄧𑄢𑄚𑄴 𑄊𑄧𑄘𑄧𑄖𑄴 𑄚𑄬𑄭!</p>

<p>𑄍𑄧𑄣 𑄍𑄧𑄣 𑄉𑄮𑄢𑄴 𑄃𑄪𑄙𑄬,
𑄉𑄪𑄚𑄧𑄠𑄢𑄚𑄴 𑄝𑄬𑄌𑄴𑅁
𑄞𑄬𑄭𑄠𑄬 𑄞𑄬𑄭𑄠𑄬 𑄘𑄧𑄣𑄟𑄧𑄏,
𑄦𑄧𑄣𑄧𑄁 𑄃𑄟𑄨 𑄥𑄬𑄌𑄴!</p>

<p>𑄘𑄨𑄚𑄬 𑄘𑄨𑄚𑄬 𑄊𑄮𑄚𑄬 𑄃𑄬𑄏𑄬𑄢𑄴,
𑄊𑄧𑄋𑄧𑄘 𑄘𑄨𑄝𑄢𑄴 𑄘𑄨𑄚𑄴𑅁
𑄖𑄬𑄚𑄳𑄠𑄇𑄚𑄨𑄢𑄴 𑄡𑄪𑄉𑄴 𑄜𑄪𑄢𑄬𑄠𑄬,
𑄛𑄎𑄟 𑄛𑄬𑄚𑄴 𑄛𑄨𑄚𑄴𑅁</p>

<p>𑄦𑄧𑄘𑄧𑄉𑄧𑄎𑄧 𑄎𑄨𑄁𑄇𑄚𑄨!
𑄇𑄧𑄎𑄧𑄟𑄧𑄎𑄧 𑄚𑄧 𑄉𑄧𑄢𑄨𑄌𑄴!
𑄜𑄧𑄢𑄧 𑄜𑄧𑄢𑄧 𑄉𑄧𑄢𑄨𑄚𑄬𑄭,
𑄝𑄬𑄁 𑄟𑄧𑄢𑄬 𑄛 𑄚𑄧 𑄟𑄧𑄢𑄨𑄌𑄴!</p>

<p>𑄢𑄧𑄟𑄧𑄌𑄧𑄟𑄧 𑄇𑄢𑄴𑄝𑄢𑄴!
𑄎𑄘𑄧 𑄟𑄙 𑄎𑄘𑄬 𑄈𑄢𑄴!
𑄚𑄘𑄧𑄁𑄍𑄢 𑄛𑄮𑄢 𑄇𑄧𑄝𑄣𑄴!
𑄎𑄪𑄟𑄴𑄮𑄉𑄪𑄚𑄮𑄢𑄴 𑄘𑄨𑄚𑄴 𑄉𑄧𑄋𑄨 𑄡𑄢𑄴𑅁 </p>

<p>
𑄃𑄬𑄏𑄧 𑄝𑄬𑄉𑄬 𑄃𑄬𑄏𑄧</p>

<p>𑄦𑄘𑄬 𑄦𑄖𑄴 𑄟𑄨𑄣𑄬𑄚𑄬𑄭,
𑄞𑄬𑄘𑄞𑄬𑄘𑄴 𑄞𑄪𑄣𑄨𑄚𑄬𑄭
𑄥𑄧𑄁 𑄉𑄧𑄢𑄨 𑄌𑄧𑄣𑄨𑄚𑄬𑄭,
𑄃𑄪𑄎𑄨𑄘𑄧𑄖𑄴 𑄟𑄘𑄨𑄚𑄬𑄭,
𑄣𑄟𑄨𑄝𑄧𑄁 𑄥𑄧𑄟𑄢𑄬𑅁</p>

<p>𑄢𑄪𑄛𑄴 𑄙𑄧𑄢𑄨 𑄃𑄪𑄢𑄨𑄣𑄬,
𑄥𑄧𑄁𑄥𑄧𑄟𑄢𑄬 𑄣𑄧𑄢𑄨𑄣𑄬,
𑄙𑄧𑄢𑄬𑄝𑄢𑄴 𑄙𑄧𑄇𑄴 𑄉𑄧𑄢𑄨𑄣𑄬,
𑄘𑄮𑄢𑄬𑄝𑄇𑄴 𑄃𑄟𑄢𑄬𑅁</p>

<p>𑄟𑄪𑄠𑄮𑄖𑄴 𑄗𑄬𑄝𑄧 𑄃𑄪𑄎𑄨𑄖𑄴 𑄟𑄖𑄴𑅁
𑄇𑄨𑄠𑄬𑄖𑄴 𑄗𑄬𑄝𑄧 𑄝𑄊𑄧𑄢𑄴 𑄦𑄖𑄴𑅁
𑄝𑄎𑄬𑄝𑄢𑄴 𑄌𑄬𑄭 𑄎𑄪𑄟𑄴𑄮 𑄎𑄖𑄴𑅁
𑄝𑄬𑄇𑄴 𑄎𑄖𑄴𑄪𑄚𑄬 𑄟𑄨𑄣𑄬𑄚𑄬𑄭 𑄦𑄖𑄴,
𑄃𑄬𑄏𑄧 𑄝𑄬𑄉𑄬 𑄃𑄬𑄏𑄧𑅁</p>

<p>𑄌𑄬𑄭 𑄥𑄣𑄬 𑄉𑄧𑄟𑄬𑄘𑄣𑄬,
𑄜𑄨𑄢𑄨 𑄡𑄬𑄭 𑄉𑄧𑄟𑄴 𑄦𑄣𑄬𑅁
𑄥𑄦𑄧𑄥𑄴 𑄛𑄬𑄝𑄧𑄁 𑄎𑄖𑄴𑄮 𑄌𑄬𑄣𑄬,
𑄃𑄬𑄏𑄧… 𑄝𑄬𑄉𑄬… 𑄃𑄬𑄏𑄧𑅁 </p>

<p>
𑄎𑄉𑄨 𑄃𑄪𑄙𑄮 𑄎𑄪𑄟𑄴𑄮</p>

<p>𑄣𑄢𑄴𑄟𑄢𑄴 𑄥𑄬𑄚𑄳𑄠!
𑄝𑄪𑄉𑄮𑄛𑄘 𑄎𑄪𑄟𑄴𑄮!
𑄃𑄪𑄎𑄬 𑄡𑄧 𑄃𑄪𑄎𑄬 𑄡𑄧,
𑄛𑄨𑄌𑄴 𑄚𑄧 𑄣𑄟𑄳𑄠𑄧!
𑄍𑄧𑄝𑄭 𑄚𑄧 𑄈𑄬𑄟𑄳𑄠𑄧!
𑄜𑄬𑄣𑄬 𑄘𑄪𑄠𑄮 𑄟𑄧𑄢 𑄇𑄨𑄎𑄬𑄇𑄴!
𑄃𑄧𑄜𑄨𑄖𑄴𑄨 𑄈𑄧𑄘𑄇𑄴𑄖𑄣𑄇𑄴!
𑄃𑄪𑄝𑄮𑄖𑄴 𑄉𑄧𑄢𑄧! 𑄘𑄧𑄣𑄨 𑄚𑄬𑄎𑄧!
𑄘𑄬𑄌𑄴 𑄝𑄎𑄧, 𑄟-𑄝𑄮𑄚𑄴 𑄝𑄎𑄧𑅁
𑄃𑄪𑄎𑄬 𑄡𑄧 𑄎𑄪𑄟𑄴𑄮!
𑄛𑄨𑄌𑄴 𑄚𑄧 𑄣𑄟𑄳𑄠𑄧𑅁
𑄍𑄧𑄝𑄭 𑄚𑄧 𑄈𑄬𑄟𑄳𑄠𑄧!
𑄃𑄬 𑄘𑄬𑄏𑄧𑄢𑄴 𑄎𑄉 𑄟𑄘𑄨,
𑄇𑄧𑄙𑄧𑄇𑄴 𑄃𑄢𑄴 𑄈𑄬𑄝𑄇𑄴 𑄣𑄪𑄘𑄨𑅁
𑄖𑄧𑄢𑄴 𑄟𑄧𑄢𑄴 𑄟-𑄝𑄮𑄚𑄴…
𑄌𑄮𑄈𑄴 𑄜𑄬𑄣𑄬 𑄜𑄬𑄣𑄬 𑄚𑄬𑄎𑄘𑄧𑄚𑄴 𑄙𑄧𑄢𑄨𑅁 </p>

<p>𑄃𑄢𑄧 𑄇𑄨 𑄌𑄬𑄝𑄢𑄴 𑄃𑄊𑄬,
𑄃𑄢𑄧 𑄇𑄨 𑄘𑄬𑄝𑄢𑄴 𑄃𑄊𑄬,
𑄣𑄟𑄨 𑄃𑄬𑄏𑄧 𑄝𑄛𑄴-𑄞𑄬𑄭𑅁
𑄥𑄧𑄁 𑄎𑄮𑄠𑄢𑄬 𑄃𑄪𑄎𑄬𑄭 𑄡𑄬𑄭!
𑄎𑄉𑄨 𑄃𑄪𑄙𑄮 𑄎𑄪𑄟𑄴𑄮!
𑄛𑄨𑄌𑄴 𑄚𑄧 𑄣𑄟𑄳𑄠𑄧!
𑄍𑄧𑄝𑄭 𑄚𑄧 𑄈𑄬𑄟𑄳𑄠𑄧𑅁</p>

<p>𑄇𑄖𑄴𑄪𑄚𑄴 𑄇𑄖𑄴𑄪𑄚𑄴 𑄢𑄪𑄎𑄬𑄢𑄴 𑄦𑄬𑄢𑄥𑄌𑄴!
𑄃𑄪𑄟𑄴 𑄃𑄪𑄟𑄴 𑄣𑄮𑄢𑄴 𑄌𑄨𑄚𑄴𑄘𑄬𑄝𑄌𑄴!
𑄇𑄢𑄴 𑄇𑄢𑄴 𑄝𑄪𑄉𑄮𑄛𑄘 𑄘𑄘𑄧!
𑄥𑄧𑄁 𑄎𑄮𑄠𑄢𑄬 𑄥𑄧𑄁 𑄉𑄧𑄢𑄨 𑄦𑄘𑄧!
𑄟𑄪𑄎𑄪𑄋𑄬𑄘𑄨 𑄃𑄪𑄎𑄮! 𑄛𑄨𑄌𑄴 𑄚𑄧 𑄣𑄟𑄳𑄠𑄧!
𑄎𑄉𑄨 𑄃𑄪𑄙𑄮 𑄎𑄪𑄟𑄴𑄮!
𑄍𑄧𑄝𑄭 𑄚𑄧 𑄈𑄬𑄟𑄳𑄠𑄧!</p>

<p>𑄎𑄪𑄟𑄴𑄮 𑄣𑄮 𑄇𑄢𑄴 𑄇𑄨𑄠𑄬𑄖𑄴 𑄃𑄊𑄬?
𑄘𑄮𑄣𑄴 𑄘𑄬𑄌𑄴 𑄇𑄧𑄚𑄴𑄚 𑄥𑄧𑄝𑄧𑄚𑄬 𑄘𑄬𑄊𑄬?
𑄡𑄢𑄴 𑄃𑄢𑄴 𑄛𑄨𑄎𑄬𑄘𑄨 𑄡𑄬𑄝𑄢𑄴 𑄎𑄉 𑄚𑄬𑄭𑅁
𑄚𑄨𑄉𑄪𑄌𑄴 𑄚𑄨𑄉𑄪𑄌𑄴 𑄃𑄬 𑄇𑄧𑄙𑄚𑄨 𑄞𑄝𑄨𑄚𑄬𑄭,
𑄣𑄉𑄢𑄇𑄴, 𑄝𑄨𑄠𑄮𑄁 𑄙𑄧𑄢𑄨𑄚𑄬𑄭!
𑄥𑄧𑄁 𑄎𑄮𑄠𑄢𑄬 𑄃𑄪𑄎𑄬𑄭 𑄡𑄬𑄭!
𑄎𑄉𑄨 𑄃𑄪𑄙𑄮 𑄎𑄪𑄟𑄴𑄮!
𑄛𑄨𑄌𑄴 𑄚𑄧 𑄣𑄟𑄳𑄠𑄧!
𑄍𑄧𑄝𑄭 𑄚𑄧 𑄈𑄬𑄟𑄳𑄠𑄧𑅁 </p>

<p>
𑄛𑄘𑄢</p>

<p>𑄃𑄨𑄎𑄮𑄢𑄴 𑄛𑄨𑄎𑄮𑄢𑄴 𑄃𑄮𑄎𑄮𑄣𑄬𑄁 𑄥𑄨𑄁𑄉𑄧𑄝;
𑄚𑄳𑄦𑄨𑄉𑄨𑄣𑄬𑄢𑄴 𑄥𑄮𑄟𑄢𑄴, 𑄃𑄪𑄎𑄮𑄚𑄨 𑄣𑄟𑄧𑄚𑄨;
𑄘𑄪𑄚𑄨𑄠𑄬𑄢𑄴 𑄛𑄘𑄢, 𑄃𑄘𑄟𑄧𑄢𑄴 𑄟𑄬𑄢𑄬𑄠𑄳𑄠𑄬!
𑄇𑄨𑄠𑄬 𑄗𑄧𑄖𑄴𑄮𑄌𑄳𑄠! 𑄇𑄨 𑄦𑄭𑄪𑄠𑄬 𑄇𑄨𑄎𑄬𑄚𑄨!</p>

<p>𑄙𑄪𑄚𑄴𑄘𑄮 𑄈𑄢𑄴 𑄖𑄪𑄉𑄪𑄖𑄴 𑄖𑄪𑄉𑄪𑄖𑄴𑅁
𑄃𑄪𑄙𑄬𑄢𑄴 𑄝𑄧𑄎𑄬𑄢𑄴 𑄈𑄧-𑄚𑄨𑄏𑄬𑄌𑄳𑄠!
𑄃𑄬𑄏𑄬𑄢𑄴 𑄡𑄢𑄴 𑄦𑄉𑄧𑄚𑄨𑄥𑄣𑄧𑄖𑄴𑅁
𑄦𑄘𑄧𑄖𑄴 𑄚𑄨𑄖𑄴𑄮 𑄖𑄟𑄧𑄣𑄪𑄇𑄴𑄇𑄪𑄖𑄴𑄨 𑄙𑄧𑄌𑄳𑄠𑅁</p>

<p>𑄞𑄖𑄴 𑄣𑄧𑄝𑄧 𑄞𑄨𑄣𑄨 𑄖𑄮𑄚𑄴 𑄣𑄧𑄠𑄴𑅁
𑄟 𑄓𑄉𑄬𑄣𑄴𑄣𑄰𑄱 𑄖 𑄟𑄮𑄇𑄴𑄮𑄢𑄬𑅁
𑄞𑄪𑄘𑄨 𑄈𑄪𑄣𑄬𑄢𑄴! 𑄞𑄪𑄘𑄨 𑄝𑄚𑄬𑄢𑄴!
𑄇𑄧𑄚𑄴 𑄛𑄧𑄏 𑄇𑄪𑄚𑄴𑄘𑄨 𑄥𑄧𑄟𑄧𑄢𑄬𑄢𑄴!</p>

<p>𑄊𑄪𑄟𑄬 𑄊𑄪𑄟𑄬 𑄍𑄧𑄚𑄴𑄘𑄧𑄞𑄌𑄴 𑄟𑄘𑄬;
𑄏𑄉𑄧𑄖𑄴 𑄏𑄉𑄧𑄖𑄴 𑄃𑄪𑄉𑄪𑄢𑄨 𑄃𑄪𑄙𑄬!
𑄇𑄨 𑄦𑄭𑄪𑄠𑄬 𑄇𑄧𑄣𑄬 𑄌𑄮𑄈𑄴 𑄛𑄨𑄎𑄬!
𑄝𑄧-𑄚𑄨𑄏𑄬𑄌𑄴 𑄜𑄬𑄣𑄠𑄴 𑄦𑄟𑄨𑄎𑄬!!! </p>

<p>𑄖𑄧𑄢𑄴 𑄟𑄧𑄢𑄴 𑄝𑄚𑄳𑄦 𑄘𑄨-𑄎𑄧𑄚𑄧𑄢𑄴</p>

<p>𑄃𑄬𑄇𑄴 𑄖𑄬𑄛𑄴 𑄃𑄬𑄇𑄴 𑄖𑄬𑄛𑄴 𑄉𑄧𑄢𑄨 𑄖𑄬𑄝𑄬 𑄖𑄬𑄝𑄬;
𑄖𑄧𑄣𑄴𑄣𑄬𑄭 𑄞𑄨𑄣𑄨 𑄖𑄬𑄝𑄬𑄣𑄪𑄁𑄁 𑄝𑄬𑄝𑄬𑅁
𑄟𑄧𑄢𑄴 𑄚𑄬𑄭𑄠𑄬, 𑄚𑄮𑄚𑄬𑄭𑄠𑄬 𑄇𑄮𑄌𑄴𑄛𑄚!
𑄥𑄖𑄴 𑄢𑄧𑄁 𑄥𑄧𑄝𑄧𑄚𑄴! 𑄃…
𑄇𑄨𑄢𑄨𑄟𑄨𑄢𑄨 𑄚𑄉𑄧𑄢𑄴 𑄣𑄪𑄌𑄴𑄮𑄟𑄨𑅁
𑄃𑄇𑄴 𑄉𑄧𑄢𑄨 𑄗𑄪𑄠𑄮𑄁 𑄞𑄪𑄘𑄨 𑄝𑄚𑄨𑅁
𑄃𑄨𑄌𑄳𑄠𑄬 𑄖𑄧𑄢𑄬 𑄦𑄃𑄮𑄌𑄴 𑄉𑄧𑄢𑄨,
𑄖𑄧 𑄝𑄪𑄉𑄨𑄖𑄴 𑄌𑄝𑄨 𑄌𑄝𑄨,
𑄃𑄪𑄝𑄮𑄖𑄴 𑄉𑄧𑄢𑄨 𑄘𑄨𑄣𑄪𑄁 𑄟𑄝𑄨𑅁</p>

<p>𑄥𑄬 𑄖𑄧𑄢𑄴 𑄞𑄣𑄧𑄇𑄴 𑄝𑄧𑄏𑄧𑄢𑄴 𑄃𑄉𑄬;
𑄢𑄋𑄝𑄨𑄘𑄉𑄨 𑄊𑄧𑄢𑄧𑄖𑄴 𑄖𑄭𑄪-𑄟𑄭𑄪,
𑄝𑄨𑄏𑄪 𑄈𑄬𑄝𑄢𑄴 𑄣𑄧𑄇𑄬𑄴𑅁
𑄖𑄧𑄢𑄴 𑄟𑄧𑄢𑄴 𑄘𑄨-𑄎𑄧𑄚𑄧𑄢𑄴,
𑄥𑄪𑄉𑄮-𑄘𑄪𑄊𑄮 𑄇𑄧𑄙 𑄥𑄧𑄠𑄴𑄥𑄉𑄧𑄢𑄴𑅁
𑄈𑄪𑄣𑄨 𑄇𑄧𑄠𑄬𑄭 𑄘𑄨𑄚𑄴𑄞𑄧𑄢𑄴𑅁
𑄃𑄬𑄚𑄬 𑄖𑄧𑄢𑄴 𑄟𑄧𑄚𑄧𑄖𑄴 𑄃𑄊𑄬𑄚𑄨?
𑄜𑄬𑄣𑄬 𑄜𑄬𑄣𑄬 𑄌𑄮𑄊𑄮𑄖𑄴 𑄞𑄎𑄬𑄚𑄨? </p>

<p>𑄇𑄧𑄙𑄧𑄇𑄴 𑄃𑄪𑄣𑄴 𑄛𑄧𑄢𑄨 𑄡𑄨𑄠𑄧𑄚𑄴 𑄥𑄚𑄳𑄠 𑄛𑄨𑄙𑄬𑅁
𑄃𑄬 𑄎𑄉𑄖𑄴𑄪𑄚𑄴 𑄃𑄮 𑄎𑄉𑄖𑄴 𑄗𑄧𑄘𑄬 𑄗𑄧𑄘𑄬𑅁
𑄝𑄌𑄬𑄴𑄠𑄧𑄌𑄴 𑄘𑄨𑄚𑄬-𑄢𑄬𑄘𑄬𑅁
𑄣𑄮𑄣𑄮𑄇𑄳𑄠 𑄛𑄧𑄢𑄚𑄬,
𑄝𑄪𑄌𑄴 𑄚𑄧 𑄟𑄚𑄬𑅁
𑄚𑄧 𑄝𑄪𑄏𑄨𑄣𑄬 𑄛𑄧𑄢𑄚𑄴,
𑄝𑄪𑄏𑄚-𑄃𑄮 𑄇𑄬𑄚𑄬𑅁</p>

<p>𑄦𑄧𑄖𑄴-𑄟𑄧𑄖𑄴 𑄛𑄪𑄢𑄬𑄭, 𑄇𑄮𑄚𑄮𑄘𑄨𑄚𑄴 𑄃𑄬𑄣𑄬,
𑄚𑄉𑄧𑄢𑄴 𑄚𑄉𑄧𑄢𑄴 𑄦𑄎𑄨 𑄘𑄨𑄚𑄬𑄭 𑄇𑄧𑄙𑄬,
𑄢𑄋𑄘, 𑄃𑄬𑄙𑄧𑄇𑄴 𑄘𑄨𑄚𑄴 𑄇𑄪𑄙𑄪 𑄇𑄪𑄙𑄪 𑄢𑄧𑄣𑄬?
𑄃𑄬𑄚𑄬, 𑄖𑄧𑄢𑄴 𑄃𑄬𑄝𑄧 𑄟𑄧𑄚𑄧𑄖𑄴 𑄃𑄊𑄬𑄚𑄨?
𑄥𑄬 𑄥𑄪𑄉𑄮𑄢𑄴 𑄘𑄨𑄚𑄪𑄚𑄴 𑄃𑄬𑄝𑄧 𑄖𑄧𑄢𑄴,
			𑄌𑄮𑄊𑄮𑄖𑄴 𑄞𑄎𑄬𑄚𑄨?</p>

<p>𑄟𑄧𑄚𑄧𑄖𑄴 𑄖𑄪𑄣𑄨 𑄌𑄬𑄌𑄴,
𑄊𑄪𑄢𑄴 𑄝𑄢𑄨𑄏𑄬 𑄣𑄟𑄨𑄣𑄬,
𑄘𑄬𑄝𑄠𑄴 𑄘𑄧𑄢𑄴 𑄙𑄧𑄢𑄨𑄣𑄬,
𑄟𑄪𑄉𑄪𑄣𑄨 𑄎𑄬𑄘𑄬𑄚𑄳𑄦 𑄜𑄪𑄘𑄬𑄚𑄬𑄭,
𑄈𑄁-𑄚𑄧-𑄈𑄁 𑄉𑄧𑄢𑄨 𑄌𑄝𑄬𑄚𑄬𑄭,
𑄌𑄚𑄳𑄦𑄞𑄪𑄢𑄮𑄖𑄴 𑄝𑄧𑄎𑄨𑄚𑄬𑄭,
𑄦𑄘𑄧 𑄈𑄪𑄣𑄪𑄋𑄮𑄖𑄴 𑄥𑄎𑄨𑄛𑄚𑄨 𑄣𑄰𑄱,
𑄈𑄢 𑄦𑄰𑄱 𑄦𑄰𑄱…
𑄇𑄨𑄎𑄬𑄚𑄨 𑄇𑄪𑄚𑄴𑄘𑄨 𑄡𑄬𑄚𑄴 𑄢𑄨𑄚𑄨 𑄌𑄬𑄭,
𑄙𑄉𑄙𑄇𑄳𑄠 𑄝𑄧𑄎𑄨𑄚𑄬𑄭,
𑄚𑄧 𑄜𑄪𑄢𑄬𑄭𑄠𑄬 𑄚𑄉𑄧𑄢𑄴 𑄞𑄌𑄴 𑄟𑄘𑄨𑄚𑄬𑄭,
𑄇𑄧𑄙𑄧𑄇𑄴 𑄥𑄪𑄉𑄧𑄢𑄴 𑄘𑄨𑄚𑄴 𑄉𑄧𑄋𑄨𑄠𑄬𑄭𑅁
𑄃𑄬𑄇𑄴𑄝𑄢𑄴 𑄝𑄮 𑄛𑄨𑄁𑄉𑄧𑄟 𑄍𑄧𑄢𑄖𑄴,
𑄇𑄋𑄢 𑄙𑄧𑄢𑄨𑄝𑄢𑄴 𑄍𑄧𑄣𑄖𑄴𑅁
𑄃𑄉𑄪𑄚𑄴𑄣𑄪𑄢𑄮 𑄟𑄧𑄢𑄨𑄚𑄬𑄭,
𑄛𑄧𑄗𑄴-𑄊𑄖𑄴 𑄦𑄢𑄬𑄚𑄬𑄭,
𑄦𑄘𑄬 𑄦𑄖𑄴 𑄙𑄧𑄢𑄨𑄚𑄬𑄭,
𑄥𑄨𑄣𑄴𑄌𑄘𑄢 𑄝𑄬𑄭 𑄣𑄟𑄨𑄚𑄬𑄭,
𑄜𑄨𑄢𑄨 𑄃𑄬𑄣𑄧𑄁𑄉𑄰𑄱 𑄎𑄪𑄚𑄮 𑄛𑄧𑄦𑄴𑄢𑄧𑄖𑄴𑅁
𑄖𑄭𑄪 𑄉𑄬𑄣𑄬𑄉𑄰𑄱 𑄖𑄧 𑄊𑄧𑄢𑄧𑄖𑄴𑅁
𑄟𑄭𑄪 𑄃𑄬𑄣𑄪𑄁𑄉𑄰𑄱 𑄟𑄧 𑄊𑄧𑄢𑄧𑄖𑄴𑅁
𑄃𑄬 𑄇𑄧𑄙𑄚𑄨 𑄇𑄨 𑄖𑄧𑄢𑄴 𑄚𑄬𑄭 𑄟𑄧𑄚𑄧𑄖𑄴?
𑄃𑄬𑄇𑄴𑄇𑄚𑄴 𑄍𑄧𑄢-𑄃𑄧 𑄝𑄘𑄴 𑄚𑄬𑄭,
𑄟𑄌𑄴-𑄇𑄋𑄢 𑄖𑄮𑄉𑄬𑄭 𑄚𑄧 𑄈𑄬𑄭𑅁
𑄇𑄧𑄙𑄧𑄇𑄴 𑄥𑄪𑄉𑄧𑄢𑄴 𑄘𑄨𑄚𑄴 𑄉𑄧𑄋𑄨𑄠𑄬𑄭𑅁
𑄇𑄘𑄨𑄟𑄥𑄳𑄠 𑄎𑄪𑄚𑄴 𑄛𑄧𑄦𑄴𑄢𑄧𑄖𑄴𑅁
𑄖𑄭𑄪-𑄟𑄭𑄪 𑄃𑄨𑄎𑄮𑄢𑄧𑄖𑄴𑅁
𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄝𑄪𑄠𑄬𑄢𑄧𑄖𑄴𑅁
	𑄥𑄨𑄋 𑄝𑄬𑄭 𑄝𑄬𑄭 …
	𑄃𑄪𑄞𑄮𑄉𑄩𑄖𑄴 𑄉𑄬𑄭 𑄉𑄬𑄭…
𑄢𑄧𑄋𑄬 𑄙𑄧𑄋𑄬 𑄇𑄘𑄬𑄠𑄬𑄭,
𑄟𑄧𑄢𑄬 𑄖𑄭𑄪 𑄃𑄬𑄚𑄬 𑄇𑄧𑄝𑄬𑄚𑄨?
𑄥𑄬 𑄥𑄪𑄉𑄧𑄢𑄴 𑄘𑄨𑄚𑄪𑄚𑄴 𑄖𑄧𑄢𑄴 𑄃𑄬𑄝𑄧
		𑄌𑄮𑄊𑄮𑄖𑄴 𑄞𑄎𑄬𑄚𑄨?</p>

<p>𑄣𑄋𑄬𑄣𑄧 𑄘𑄛𑄴 𑄛𑄘𑄬𑄢𑄨 𑄛𑄧𑄙𑄧𑄘𑄨 𑄦𑄘𑄨𑄘𑄬𑅁
𑄥𑄪𑄚𑄧𑄁-𑄚𑄧-𑄥𑄪𑄚𑄧𑄁 𑄇𑄭𑄪 𑄇𑄢𑄨𑄚𑄬𑄭 𑄟𑄧𑄢𑄬 𑄓𑄉𑄨𑄘𑄬𑅁
𑄚𑄧𑄠𑄴 𑄞𑄘𑄨𑄉𑄌𑄴, 𑄚𑄧𑄠𑄴 𑄝𑄧𑄢𑄉𑄪𑄣𑄮 𑄉𑄏𑄧𑄖𑄴 𑄖𑄧𑄣𑄬,
𑄉𑄏𑄧 𑄥𑄨𑄋𑄮𑄢𑄮𑄖𑄴 𑄝𑄰𑄱 𑄝𑄰𑄱,
𑄌𑄪𑄌𑄳𑄠𑄁 𑄖𑄉𑄧𑄣𑄴𑄣𑄰𑄱 𑄈𑄢 𑄦𑄰𑄱 𑄦𑄰𑄱𑅁
𑄝𑄌𑄬𑄴𑄘𑄬—𑄝𑄌𑄬𑄴𑄝𑄢𑄴 𑄦𑄧𑄣𑄬𑅁</p>

<p>𑄎𑄪𑄟𑄮 𑄙𑄚𑄧𑄢𑄴 𑄛𑄘 𑄃𑄬𑄣𑄪𑄚𑄨 𑄈𑄬𑄣𑄪𑄚𑄨,
𑄚𑄎𑄨 𑄡𑄢𑄴 𑄝𑄪𑄠𑄬𑄢𑄧𑄖𑄴𑅁
𑄖𑄧𑄢𑄴 𑄟𑄧𑄢𑄴 𑄚𑄉𑄧𑄢𑄧𑄢𑄴 𑄞𑄌𑄴𑄍𑄚𑄨,
𑄝𑄏𑄨 𑄢𑄧, 𑄈𑄬𑄁𑄉𑄳𑄢𑄧𑄁-𑄃𑄧 𑄢𑄧, 𑄃…
𑄌𑄧𑄣𑄌𑄧𑄣𑄨 𑄇𑄨𑄢𑄨𑄟𑄨𑄢𑄨 𑄣𑄪𑄌𑄴𑄮𑄟𑄨𑅁
𑄉𑄧𑄋𑄨 𑄃𑄪𑄙𑄬 𑄟𑄧𑄢𑄴 𑄟𑄧𑄚𑄧𑄖𑄴𑅁
𑄞𑄎𑄨 𑄃𑄪𑄙𑄬 𑄟𑄧𑄢𑄴 𑄟𑄧𑄚𑄧𑄖𑄴𑄴𑅁
𑄢𑄬𑄘𑄮𑄖𑄴 𑄘𑄬𑄊𑄧𑄁 𑄥𑄧𑄝𑄧𑄚𑄧𑄖𑄴𑅁</p>

<p>𑄟𑄧𑄢𑄴 𑄘𑄧 𑄃𑄬𑄏𑄧 𑄟𑄧𑄚𑄧𑄖𑄴 𑄃𑄊𑄬;
𑄖𑄭𑄪 𑄎𑄪𑄟𑄮𑄖𑄴𑄪𑄚𑄴 𑄃𑄬𑄝𑄢𑄴 𑄥𑄧𑄣𑄖𑄴;
𑄥𑄬-𑄝𑄮, 𑄖𑄧𑄢𑄴 𑄛𑄪𑄣𑄳𑄠𑄋𑄧 𑄖𑄧𑄣𑄖𑄴𑅁
𑄢𑄨𑄚𑄨 𑄌𑄬𑄣𑄬 𑄉𑄮𑄢𑄴 𑄉𑄮𑄢𑄴𑅁
𑄦𑄎𑄨 𑄦𑄎𑄨 𑄛𑄪𑄏𑄮𑄢𑄴 𑄣𑄪𑄠𑄧𑄁,
𑄎𑄪𑄟𑄴𑄮𑄝𑄨 𑄃 𑄇𑄨 𑄃𑄚𑄧𑄢𑄴?</p>

<p>𑄇𑄧𑄙 𑄗𑄮𑄇𑄴 𑄚𑄧 𑄗𑄮𑄇𑄴,
𑄟𑄘-𑄟𑄘𑄨 𑄦𑄎-𑄦𑄎𑄨𑅁
𑄥𑄬 𑄘𑄨𑄚𑄪𑄚𑄴 𑄇𑄨 𑄡𑄨𑄠𑄧𑄚𑄴𑄚𑄰𑄱 𑄦𑄎𑄨?
𑄞𑄬𑄢𑄇𑄴 𑄞𑄬𑄢𑄇𑄴 𑄌𑄮𑄊𑄮𑄖𑄴 𑄞𑄎𑄬𑅁
𑄌𑄬𑄣𑄬 𑄘𑄬𑄊𑄨𑄟𑄴 𑄛𑄢 𑄃𑄘𑄬𑄇𑄎𑄬𑅁
𑄥𑄬 𑄥𑄪𑄉𑄮 𑄘𑄨𑄚𑄪𑄚𑄴 𑄖𑄧𑄢𑄴 𑄟𑄧𑄢𑄴𑅁
𑄝𑄚𑄳𑄦 𑄘𑄨-𑄎𑄧𑄚𑄧𑄢𑄴, 𑄝𑄚𑄳𑄦 𑄘𑄨-𑄎𑄧𑄚𑄧𑄢𑄴𑅁 </p>

<p>
𑄎𑄪𑄟𑄴𑄮𑄝𑄨 𑄖𑄭𑄪</p>

<p>𑄎𑄪𑄟𑄴𑄮𑄝𑄨 𑄖𑄭𑄪 𑄃𑄬𑄙𑄧𑄇𑄴𑄨 𑄟𑄧𑄚𑄴𑄥𑄧𑄌𑄴 𑄦𑄧𑄣𑄬,
𑄦𑄭𑄠𑄬 𑄈𑄢 𑄈𑄢 𑄛𑄪𑄢𑄨 𑄜𑄬𑄣𑄬𑄣𑄬𑅁
𑄇𑄧𑄟𑄧𑄣𑄬 𑄖𑄧𑄢𑄴 𑄦𑄪𑄪𑄌𑄴 𑄝𑄧𑄎𑄨𑄝𑄧?
𑄇𑄧𑄟𑄧𑄣𑄬 𑄖𑄧𑄢𑄴 𑄎𑄖𑄴 𑄌𑄨𑄖𑄴 𑄛𑄪𑄢𑄨𑄝𑄮?
𑄖𑄧𑄢𑄬 𑄒𑄬𑄁 𑄒𑄬𑄋𑄬 𑄑𑄚𑄨 𑄚𑄬𑄎𑄨𑄠𑄬 𑄟𑄎𑄢𑄖𑄴
𑄃𑄬𑄝𑄧 𑄃𑄊𑄬 𑄣𑄮 𑄘𑄧𑄣 𑄝𑄧𑄘𑄨 𑄝𑄧𑄘𑄨!
𑄖𑄧𑄢𑄴 𑄟𑄧𑄢𑄴 𑄇𑄨𑄎𑄬𑄇𑄴 𑄃𑄬𑄝𑄧 𑄟𑄨𑄣𑄬 𑄚𑄧 𑄡𑄚𑄴!
𑄃𑄝𑄧𑄢𑄴 𑄈𑄬𑄭 𑄜𑄨𑄢𑄨 𑄃𑄬𑄖𑄴𑄧𑄚𑄴 𑄈𑄪𑄠𑄁, 𑄙𑄪𑄙𑄪𑄇𑄴,
𑄖𑄢𑄬𑄁 𑄢𑄨𑄏𑄬𑄋𑄧𑄖𑄴𑄪𑄚𑄴 𑄦𑄉𑄪𑄙𑄨 𑄦𑄉𑄪𑄙𑄨!</p>

<p>𑄍𑄧𑄝𑄨 𑄟𑄢𑄴𑄟, 𑄇𑄧𑄣𑄴𑄛𑄧𑄚 𑄌𑄋𑄴𑄟𑄳𑄦𑄢𑄴 𑄟𑄧𑄢 𑄇𑄨𑄎𑄬𑄇𑄴!
𑄃𑄬𑄝𑄧 𑄇𑄨 𑄖𑄧𑄢𑄴 𑄌𑄨𑄘𑄧𑄖𑄴 𑄚𑄧 𑄜𑄪𑄘𑄬?
𑄣𑄪𑄁𑄉𑄪𑄘𑄪, 𑄣𑄮𑄉𑄁, 𑄚𑄚𑄳𑄠𑄌𑄧𑄢𑄧𑄢𑄴 𑄇𑄚𑄇𑄪𑄘𑄨!
𑄖𑄧𑄢𑄴 𑄇𑄨 𑄦𑄨𑄘𑄮𑄖𑄴 𑄚𑄧 𑄃𑄪𑄙𑄬?</p>

<p>𑄡𑄬 𑄎𑄘𑄬 𑄖𑄧𑄢𑄬 𑄃𑄪𑄖𑄳𑄠 𑄣𑄁𑄙 𑄉𑄧𑄢𑄨!
𑄟-𑄝𑄛𑄴-𑄞𑄬𑄭𑄠𑄮 𑄟𑄪𑄎𑄪𑄋𑄮𑄖𑄴𑄪𑄚𑄴 𑄚𑄨𑄣𑄧 𑄙𑄧𑄢𑄨!
𑄡𑄬 𑄎𑄘𑄬 𑄖𑄧𑄢𑄴 𑄇𑄬𑄭𑄠𑄬𑄉𑄚𑄴 𑄝𑄚𑄳𑄦 𑄇𑄮𑄌𑄴 𑄛𑄠𑄴!
𑄖𑄧𑄢𑄴 𑄥𑄪𑄈𑄴-𑄘𑄪𑄊𑄮𑄢𑄴 𑄇𑄧𑄙𑄚𑄨 𑄞𑄝𑄨 𑄚𑄧 𑄌𑄠𑄴𑅁
𑄥𑄬 𑄎𑄖𑄴𑄖𑄰𑄱 𑄖𑄭𑄪 𑄣𑄧𑄣𑄧𑄌𑄴 𑄛𑄧𑄣𑄧𑄌𑄴 𑄉𑄧𑄢𑄨,
𑄙𑄉𑄙𑄇𑄳𑄠 𑄝𑄬𑄢𑄧𑄢𑄴 𑄦𑄘𑄬 𑄦𑄖𑄴 𑄙𑄧𑄢𑄨𑅁 
𑄡𑄢 𑄖𑄧𑄢𑄬 𑄚𑄧 𑄈𑄬 𑄥𑄌𑄴𑄍𑄚𑄴, 𑄚𑄧 𑄈𑄬 𑄘𑄢𑄚𑄴 𑄈𑄝𑄬𑄠𑄧𑄚𑄴𑅁
𑄇𑄧𑄢𑄬 𑄇𑄧𑄢𑄬, 𑄝𑄪𑄉𑄨 𑄝𑄪𑄉𑄨 𑄥𑄧𑄁𑄥𑄢𑄚𑄴 𑄊𑄪𑄢𑄬𑄠𑄧𑄚𑄴𑅁
𑄖𑄢𑄢𑄴 𑄝𑄬𑄇𑄴 𑄦𑄃𑄮𑄌𑄴 𑄣𑄙𑄨 𑄟𑄢𑄨𑅁
𑄝𑄬𑄇𑄴 𑄥𑄪𑄉𑄮 𑄥𑄧𑄝𑄧𑄚𑄚𑄨 𑄚𑄬𑄎𑄧𑄢𑄴 𑄇𑄢𑄨!
𑄞𑄝𑄨 𑄌𑄬𑄌𑄴 𑄘𑄮𑄣𑄬 𑄟𑄪𑄢𑄮𑄖𑄴 𑄛𑄪𑄢𑄨𑅁</p>

<p>𑄦𑄭𑄠𑄬? 𑄖𑄭𑄪 𑄊𑄪𑄢𑄨 𑄊𑄪𑄢𑄨 𑄜𑄨𑄢𑄨 𑄜𑄨𑄢𑄨;
𑄦𑄎𑄨 𑄡𑄌𑄴 𑄖𑄢 𑄣𑄘𑄧𑄖𑄴 𑄙𑄧𑄢𑄨𑅁
𑄘𑄨-𑄃𑄋𑄪𑄣𑄳𑄠 𑄛𑄨𑄖𑄴𑄗𑄚𑄴 𑄡𑄢 𑄖𑄧𑄢𑄬—
𑄘𑄨𑄣𑄇𑄴 𑄛𑄌𑄴 𑄃𑄋𑄪𑄣𑄴 𑄉𑄧𑄢𑄨𑅁
𑄎𑄪𑄟𑄴𑄮𑄝𑄨! 𑄦𑄭𑄠𑄬 𑄖𑄢 𑄇𑄙𑄚𑄨 𑄜𑄬𑄣𑄌𑄴 𑄛𑄪𑄢𑄨𑅁</p>

<p>𑄟-𑄝𑄝𑄧𑄢𑄴 𑄇𑄧𑄙𑄧𑄇𑄴 𑄦𑄃𑄮𑄌𑄴 𑄃𑄬𑄣𑄧…
𑄚𑄪𑄠𑄮 𑄎𑄟𑄬, 𑄎𑄪𑄟𑄴𑄮 𑄙𑄚𑄴 𑄣𑄰𑄱,
𑄦𑄎𑄨 𑄦𑄎𑄨 𑄛𑄨𑄙𑄬𑄟𑄧𑄎 𑄣𑄰𑄱𑅁
𑄥𑄎𑄧𑄚𑄳𑄠 𑄟𑄙𑄚𑄴 𑄥𑄋𑄪𑄘𑄮𑄢𑄮𑄖𑄴 𑄃𑄬𑄚𑄬𑄭 𑄦𑄎𑄨𑄝𑄬!
𑄃𑄢𑄧 𑄃𑄏 𑄃𑄬𑄣𑄧…
𑄟𑄙 𑄖𑄨𑄉𑄨𑄚𑄨 𑄌𑄪𑄣𑄴 𑄡𑄬𑄇𑄴𑄇𑄚𑄨 𑄃𑄊𑄬,
𑄃𑄬 𑄘𑄬𑄏𑄧𑄢𑄴 𑄎𑄉𑄛𑄚𑄨𑄖𑄴, 𑄚𑄘𑄨𑄚𑄴-𑄛𑄪𑄘𑄨𑄚𑄬—
𑄥𑄬𑄙𑄧𑄇𑄴 𑄝𑄧𑄏𑄧𑄢𑄴 𑄝𑄎𑄨𑄝𑄬𑅁 </p>

<p>
𑄖𑄧𑄢𑄬 𑄥𑄧𑄝𑄧𑄚𑄬 𑄘𑄬𑄊𑄨𑄟𑄴 𑄞𑄨𑄣𑄨</p>

<p>𑄖𑄧𑄢𑄬 𑄥𑄧𑄝𑄧𑄚𑄬 𑄘𑄬𑄊𑄨𑄟𑄴 𑄞𑄨𑄣𑄨,
𑄥𑄨𑄙𑄬𑄚𑄧𑄢𑄴 𑄜𑄪𑄉𑄪𑄘𑄨𑄇𑄚 𑄢𑄊𑄬𑄠𑄧𑄁 𑄈𑄪𑄣𑄨𑅁
𑄜𑄪𑄣𑄧-𑄛𑄉𑄮𑄢𑄮𑄢𑄴 𑄘𑄪𑄠𑄮 𑄟𑄨𑄣𑄨—
𑄃𑄬𑄝𑄬 𑄖𑄭𑄪 𑄃𑄪𑄢𑄨 𑄃𑄪𑄢𑄨𑅁
𑄖𑄢𑄴 𑄘𑄮𑄣𑄴 𑄇𑄨𑄠𑄬 𑄢𑄧𑄁, 𑄖𑄪𑄟𑄴𑄝𑄌𑄴!
𑄌𑄬𑄢𑄮𑄛𑄣 𑄛𑄧𑄢𑄨𑄝𑄮 𑄏𑄪𑄢𑄨 𑄏𑄪𑄢𑄨𑅁
𑄌𑄬 𑄗𑄬𑄟𑄴 𑄟𑄭𑄪 𑄃𑄟𑄳𑄦𑄧𑄇𑄴 𑄉𑄧𑄢𑄨!
𑄇𑄟𑄴𑄮𑄝𑄨, 𑄖𑄭𑄪 𑄃𑄬𑄝𑄬 𑄞𑄨𑄣𑄨𑅁</p>

<p>𑄢𑄬𑄖𑄴 𑄚𑄨𑄏𑄨 𑄛𑄧𑄖𑄴𑄗𑄧𑄟𑄴 𑄊𑄪𑄟𑄴𑄣𑄬𑄎𑄖𑄴𑅁
𑄃𑄙𑄬𑄇𑄳𑄠 𑄉𑄧𑄢𑄨, 𑄖𑄭𑄪 𑄃𑄬𑄝𑄬 𑄞𑄨𑄣𑄨—
𑄎𑄬𑄖𑄴 𑄌𑄝𑄪𑄉𑄨𑄢𑄴 𑄇𑄣 𑄛𑄨𑄚𑄮𑄚𑄴𑅁
𑄌𑄝𑄁 𑄉𑄏𑄧𑄢𑄴 𑄢𑄋 𑄈𑄘𑄨𑅁
𑄡𑄬𑄚𑄴 𑄛𑄪𑄚𑄧𑄁𑄌𑄚𑄴!
𑄦𑄧𑄣𑄬, 𑄜𑄨𑄢𑄨 𑄃𑄬𑄣𑄬 𑄙𑄧𑄚𑄴𑄛𑄪𑄘𑄨!
𑄍𑄧-𑄇𑄪𑄢𑄨 𑄊𑄧𑄎𑄳𑄠 𑄃𑄘𑄟𑄧𑄖𑄴 𑄚𑄪𑄠𑄮 𑄉𑄧𑄢𑄨𑅁
𑄖𑄧𑄢𑄬 𑄥𑄧𑄝𑄧𑄚𑄬 𑄘𑄬𑄊𑄨𑄟𑄴 𑄞𑄨𑄣𑄨,
𑄥𑄨𑄙𑄬𑄚𑄧𑄢𑄴 𑄜𑄪𑄉𑄪𑄘𑄨𑄇𑄚 𑄢𑄊𑄬𑄠𑄧𑄁 𑄈𑄪𑄣𑄨𑅁
𑄇𑄟𑄴𑄮𑄝𑄨, 𑄖𑄭𑄪 𑄃𑄬𑄝𑄬 𑄞𑄨𑄣𑄨𑅁</p>

<p>𑄚𑄮𑄚𑄬𑄠𑄬 𑄉𑄧𑄢𑄨 𑄇𑄧𑄣𑄬,
𑄇𑄬𑄎𑄚𑄴 𑄃𑄊𑄧𑄌𑄴 𑄚𑄉𑄧𑄢𑄴?
𑄃𑄮 𑄟𑄧𑄢𑄴 𑄛𑄧𑄢𑄚𑄴-𑄘!
𑄚𑄪𑄘𑄨 𑄚𑄪𑄘𑄨 𑄌𑄮𑄈𑄴!
𑄝𑄬𑄋-𑄇𑄧𑄋 𑄌𑄮𑄊𑄮 𑄞𑄧𑄁!
𑄟𑄨𑄙𑄬 𑄟𑄨𑄙𑄬 𑄦𑄎𑄨!
𑄃𑄪𑄢𑄧𑄁 𑄃𑄪𑄢𑄧𑄁 𑄟𑄧𑄚𑄴𑅁
𑄡𑄬𑄚𑄴, 𑄌𑄨𑄖𑄴 𑄛𑄪𑄢𑄨𑄝𑄧 𑄛!
𑄉𑄮𑄘 𑄘𑄨𑄚𑄴𑄮 𑄟𑄧𑄚𑄧𑄖𑄴 𑄎𑄧𑄝𑄨𑄟𑄴, 𑄡𑄬𑄚𑄴—
𑄢𑄬𑄖𑄴𑄮 𑄃𑄬𑄣𑄬 𑄥𑄧𑄝𑄧𑄚𑄬 𑄘𑄬𑄊𑄨𑄟𑄴𑅁
𑄥𑄬𑄚𑄧𑄖𑄳𑄠𑄠𑄴, …
𑄥𑄨𑄙𑄬𑄚𑄧𑄢𑄴 𑄜𑄪𑄉𑄪𑄘𑄨𑄇𑄚 𑄢𑄊𑄬𑄠𑄧𑄁 𑄈𑄪𑄣𑄨𑅁
𑄇𑄟𑄴𑄮𑄝𑄨, 𑄖𑄭𑄪 𑄃𑄬𑄝𑄬 𑄞𑄨𑄣𑄨𑅁
𑄎𑄪𑄢𑄴 𑄈𑄪𑄟𑄴 𑄎𑄪𑄢𑄴 𑄊𑄧𑄑𑄴 𑄛𑄘𑄬,
𑄎𑄪𑄢𑄴 𑄇𑄧𑄣𑄉𑄌𑄴 𑄇𑄪𑄝𑄨𑅁 
𑄣𑄎𑄬 𑄣𑄎𑄬 𑄞𑄧 𑄞𑄧 𑄉𑄧𑄢𑄨!
𑄝𑄌𑄬𑄴 𑄗𑄬𑄟𑄴 𑄌𑄪𑄝𑄨 𑄌𑄪𑄝𑄨𑅁
𑄉𑄮𑄘 𑄘𑄨𑄚𑄴𑄮 𑄃𑄬 𑄞𑄝𑄧𑄚𑄚𑄨 𑄎𑄧𑄝𑄨 𑄎𑄧𑄝𑄨𑅁
𑄢𑄬𑄖𑄴𑄮 𑄃𑄬𑄣𑄬 𑄖𑄧𑄢𑄬,
𑄥𑄧𑄝𑄧𑄚𑄬 𑄘𑄬𑄊𑄨𑄟𑄴 𑄞𑄨𑄣𑄨𑅁
𑄥𑄨𑄙𑄬𑄚𑄧𑄢𑄴 𑄜𑄪𑄉𑄪𑄘𑄨𑄇𑄚 𑄢𑄊𑄬𑄠𑄧𑄁 𑄈𑄪𑄣𑄨𑅁
𑄇𑄟𑄴𑄮𑄝𑄨, 𑄖𑄭𑄪 𑄃𑄬𑄝𑄬 𑄞𑄨𑄣𑄨𑅁
𑄈𑄘𑄧𑄁-𑄟𑄬𑄣𑄧𑄁 𑄘𑄨𑄝𑄬 𑄌𑄮𑄈𑄴,
𑄥𑄧𑄝𑄧𑄚𑄬 𑄘𑄬𑄊𑄨𑄟𑄴 𑄖𑄧𑄢𑄬 𑄢𑄬𑄖𑄴 𑄚𑄨𑄏𑄨,
𑄃𑄮𑄎𑄮𑄣𑄬𑄋𑄧𑄖𑄴 𑄝𑄨𑄌𑄴𑄮𑄚𑄧𑄖𑄴 𑄛𑄪𑄢𑄨𑅁
𑄝𑄚𑄳𑄦, 𑄖𑄭𑄪 𑄃𑄬𑄝𑄬 𑄞𑄨𑄣𑄨𑅁 </p>

<p>
𑄃𑄬𑄇𑄴 𑄢𑄨𑄚𑄨</p>

<p>𑄘𑄨-𑄌𑄮𑄈𑄴 𑄡𑄨𑄘𑄴𑄫𑄢𑄴 𑄡𑄠𑄴,
𑄇𑄨 𑄘𑄫𑄢𑄮𑄖𑄴 𑄇𑄨 𑄇𑄠𑄴, 
𑄢𑄨𑄚𑄨 𑄌𑄁 𑄜𑄨𑄢𑄨 𑄜𑄨𑄢𑄨,
𑄟𑄧𑄚𑄬 𑄟𑄧𑄚𑄬 𑄃𑄪𑄢𑄨 𑄃𑄪𑄢𑄨𑅁
𑄃𑄮 𑄟𑄧𑄢𑄴 𑄥𑄮𑄚𑄢𑄴 𑄘𑄬𑄌𑄴𑄍𑄚𑄴—
𑄡𑄬𑄙𑄧𑄇𑄴 𑄖𑄧𑄢𑄬 𑄢𑄨𑄚𑄨 𑄌𑄁,
𑄦𑄃𑄮𑄮𑄌𑄴 𑄚𑄧 𑄜𑄪𑄢𑄮𑄠𑄴𑅁</p>

<p>𑄃𑄉𑄏𑄧𑄢𑄴 𑄥𑄮𑄎𑄮 𑄢𑄧𑄋𑄬,
𑄟𑄨𑄏𑄬𑄣𑄴 𑄘𑄨𑄃𑄨 𑄢𑄧𑄋𑄬 𑄌𑄧𑄋𑄬,
𑄥𑄎𑄨𑄣𑄬 𑄇𑄨𑄖𑄬𑄴 𑄃𑄬𑄙𑄧𑄇𑄴𑅁
𑄦𑄬𑄣𑄴 𑄦𑄬𑄣𑄴 𑄏𑄪𑄛𑄴-𑄏𑄢𑄴,
𑄖𑄧𑄢𑄴 𑄃𑄬𑄭 𑄘𑄮𑄣𑄴 𑄎𑄉𑄢𑄴,
𑄟𑄭𑄪 𑄃𑄊𑄧𑄁 𑄃𑄬𑄇𑄴 𑄢𑄨𑄚𑄨,
𑄦𑄃𑄮𑄌𑄴 𑄚𑄧 𑄜𑄪𑄢𑄢𑄴𑅁</p>

<p>𑄥𑄎𑄨𑄣𑄬 𑄇 𑄙𑄢𑄎𑄬,
𑄟𑄮𑄚𑄴 𑄟𑄪𑄢𑄮 𑄍𑄧𑄢-𑄉𑄋𑄬, 
𑄈𑄣𑄬-𑄚𑄣𑄬 𑄃𑄬𑄙𑄧𑄇𑄴 𑄦𑄃𑄮𑄎𑄬𑅁
𑄃𑄉𑄏𑄧𑄢𑄴 𑄙𑄪𑄛𑄴 𑄙𑄪𑄛𑄴 𑄟𑄬𑄇𑄴𑄇𑄚𑄨,
𑄖𑄧𑄢𑄬 𑄘𑄨𑄣𑄧 𑄟𑄙𑄖𑄴 𑄈𑄧𑄝𑄧𑄁 𑄝𑄚𑄨𑅁
𑄚𑄪𑄠𑄮 𑄝𑄮 𑄡𑄬𑄚𑄴 𑄎𑄪𑄟𑄴𑄮𑄝𑄨,
𑄦𑄎𑄧𑄁 𑄦𑄎𑄧𑄁 𑄟𑄪, 𑄎𑄪𑄟𑄮𑄖𑄴 𑄡𑄬𑄝𑄢𑄴𑅁
𑄎𑄪𑄟𑄴𑄮 𑄘 𑄦𑄃𑄮𑄎𑄬 𑄌𑄬𑄭 𑄗𑄬𑄝𑄢𑄴𑅁
𑄌𑄬 𑄃𑄊𑄧𑄁 𑄃𑄬𑄇𑄴 𑄢𑄨𑄚𑄨,
𑄦𑄃𑄮𑄌𑄴 𑄚𑄧 𑄜𑄪𑄢𑄢𑄴𑅁</p>

<p>𑄜𑄉𑄮𑄚𑄴 𑄟𑄥𑄴 𑄉𑄏𑄧 𑄛𑄘 𑄏𑄪𑄢𑄨𑄣𑄬,
𑄇𑄪-𑄃𑄪 𑄇𑄪-𑄃𑄪 𑄇𑄮𑄉𑄨𑄣𑄴 𑄓𑄉𑄨𑄣𑄬,
𑄘𑄬𑄝𑄠𑄴 𑄌𑄮𑄈𑄴 𑄇𑄣 𑄉𑄧𑄢𑄨𑄨𑄣𑄬, 
𑄝𑄪𑄠𑄬𑄢𑄬 𑄙𑄪𑄣𑄳𑄠 𑄃𑄪𑄢𑄬𑄣𑄬,
𑄌𑄬𑄝𑄬𑄚𑄨? 𑄖𑄭𑄪 𑄖𑄧 𑄝𑄪𑄉𑄮𑄖𑄴𑅁
𑄌𑄨𑄉𑄮𑄚𑄴 𑄉𑄪𑄢𑄮𑄢𑄴 𑄃𑄪𑄙𑄮𑄚𑄧𑄖𑄴,
𑄇𑄨𑄏𑄨𑄇𑄴 𑄇𑄏𑄇𑄴 𑄇𑄨𑄢𑄨𑄟𑄨𑄢𑄨𑅁
𑄚𑄎𑄧𑄚𑄨 𑄛𑄪𑄉𑄮𑄢𑄴 𑄣𑄮𑄢𑄣𑄮𑄢𑄨,
𑄇𑄬𑄚𑄬 𑄞𑄪𑄣𑄨𑄝𑄢𑄴!
𑄝𑄚𑄳𑄦 𑄌𑄬 𑄗𑄬𑄝𑄢𑄴𑅁
𑄡𑄬𑄙𑄧𑄇𑄴 𑄌𑄬𑄘𑄪𑄁 𑄥𑄖𑄴,
𑄦𑄃𑄮𑄌𑄴 𑄚𑄧 𑄜𑄪𑄢𑄢𑄴𑅁</p>

<p>𑄓𑄧𑄉𑄧𑄢𑄬𑄢𑄴 𑄦𑄧𑄉𑄧𑄣𑄧𑄇𑄴,
𑄃𑄎𑄬𑄢𑄴 𑄚𑄬𑄭𑄠𑄬 𑄎𑄪𑄟𑄴𑄮𑄣𑄧𑄇𑄴𑅁
𑄏𑄧𑄢𑄴𑄜𑄪𑄘𑄮 𑄛𑄧𑄢𑄨𑄣𑄬,
𑄈𑄬𑄢𑄴-𑄛𑄧𑄘𑄧𑄚 𑄃𑄪𑄙𑄨𑄣𑄬,
𑄦𑄬𑄣𑄬 𑄟𑄢𑄨𑄣𑄬 𑄎𑄪𑄟𑄚𑄨,
𑄇𑄬𑄚𑄬 𑄙𑄚𑄴 𑄇𑄪𑄎𑄚 𑄇𑄨𑄎𑄬𑄚𑄨𑅁
𑄝𑄰𑄱𑄎𑄬𑄉𑄧𑄢𑄴 𑄙𑄚𑄴𑄉𑄧𑄎,
𑄛𑄪𑄢𑄬 𑄘𑄬𑄠𑄴 𑄟𑄧𑄚𑄧  𑄃𑄏𑅁
𑄣𑄟𑄨𑄣𑄇𑄴 𑄎𑄪𑄟𑄴𑄝𑄧𑄣𑅁
𑄢𑄬𑄋𑄬 𑄉𑄩𑄘𑄬 𑄈𑄰𑄱-𑄈𑄪𑄣𑄴𑄣𑅁
𑄃𑄬 𑄥𑄧𑄝𑄧𑄚𑄚𑄨 𑄝𑄎𑄨 𑄗𑄮𑄇𑄴 𑄎𑄪𑄟𑄴𑄝𑄧𑄣𑄢𑄴𑅁
𑄟𑄭𑄪 𑄃𑄊𑄧𑄁 𑄃𑄬𑄇𑄴 𑄢𑄨𑄚𑄨,
𑄦𑄃𑄮𑄌𑄴 𑄚𑄧 𑄜𑄪𑄢𑄢𑄴𑅁
𑄘𑄨-𑄌𑄮𑄊𑄮𑄢𑄴 𑄡𑄨𑄘𑄴𑄫𑄢𑄴 𑄥𑄣𑄴𑄣𑄬𑄁,
𑄃𑄢𑄧 𑄡𑄬𑄝𑄢𑄴 𑄟𑄧𑄚𑄚𑄬—
𑄟𑄧𑄢𑄬 𑄉𑄧𑄢𑄬 𑄃𑄣𑄴𑄣𑄳𑄠𑄬𑄁𑅁
𑄟𑄧𑄚𑄬 𑄟𑄧𑄚𑄬 𑄡𑄁,
𑄃𑄪𑄢𑄨 𑄃𑄪𑄢𑄨 𑄌𑄁𑅁
𑄃𑄮 𑄟𑄧𑄢𑄴 𑄥𑄮𑄚𑄢𑄴 𑄘𑄬𑄌𑄴𑄍𑄚𑄴—
𑄃𑄬𑄙𑄧𑄇𑄴 𑄇𑄨 𑄖𑄧𑄢𑄬 𑄇𑄮𑄌𑄴𑄛𑄁𑅁
𑄥𑄬𑄟𑄴 𑄥𑄬𑄟𑄴 𑄉𑄏𑄧 𑄇𑄧𑄢𑄧𑄖𑄴 𑄃𑄪𑄙𑄨𑄣𑄬,
𑄦𑄬𑄣𑄴 𑄦𑄬𑄣𑄴 𑄖𑄢𑄪𑄟𑄴-𑄏𑄢𑄴 𑄚𑄨𑄝𑄨𑄣𑄨 𑄦𑄧𑄣𑄬,
𑄘𑄪𑄝𑄮 𑄘𑄪𑄝𑄮 𑄥𑄧𑄚𑄴𑄥𑄝𑄢𑄁 𑄖𑄨𑄘𑄨 𑄃𑄪𑄙𑄨𑄣𑄬,
𑄟𑄘𑄨 𑄃𑄝𑄌𑄳𑄠 𑄞𑄨𑄎𑄪𑄢𑄮 𑄜𑄪𑄣𑄴 𑄜𑄪𑄘𑄨𑄣𑄬,
𑄝𑄚𑄳𑄦 𑄌𑄬 𑄗𑄬𑄝𑄢𑄴𑅁
𑄃𑄊𑄧𑄁 𑄃𑄬𑄇𑄴 𑄢𑄨𑄚𑄨,
𑄦𑄃𑄮𑄌𑄴 𑄚𑄧 𑄜𑄪𑄢𑄢𑄴𑅁
𑄃𑄮 𑄟𑄧𑄢𑄴 𑄥𑄮𑄚𑄢𑄴 𑄘𑄬𑄌𑄴𑄍𑄚𑄴—
𑄖𑄧𑄢𑄬 𑄟𑄭𑄪 𑄇𑄮𑄌𑄴𑄛𑄁𑅁
𑄖𑄧 𑄝𑄪𑄉𑄮𑄖𑄴 𑄎𑄧𑄚𑄧𑄟𑄴 𑄣𑄪𑄠𑄧𑄁,
𑄖𑄧 𑄝𑄪𑄉𑄮𑄖𑄴 𑄝𑄎𑄨 𑄗𑄁𑅁
𑄞𑄘𑄧 𑄟𑄥𑄴 𑄎𑄪𑄟𑄮𑄙𑄚𑄴 𑄛𑄉𑄨𑄣𑄬,
𑄛𑄬𑄇𑄴 𑄙𑄝𑄚𑄨𑄖𑄴 𑄎𑄪𑄟𑄴𑄮𑄝𑄨 𑄇𑄭𑄪 𑄇𑄢𑄨𑄣𑄬,
𑄃𑄉𑄏𑄧𑄢𑄴 𑄥𑄢𑄣𑄳𑄠 𑄌𑄨𑄇𑄴 𑄌𑄨𑄇𑄴 𑄌𑄨-𑄃𑄨𑄇𑄴 𑄉𑄧𑄢𑄨𑄣𑄬,
𑄈𑄪𑄠𑄮𑄋𑄬 𑄈𑄪𑄠𑄮𑄋𑄬 𑄢𑄧𑄠𑄬 𑄢𑄧𑄠𑄴 𑄝𑄎𑄳𑄠𑄝𑄢𑄨,
𑄟𑄧𑄢𑄴 𑄃𑄬 𑄛𑄧𑄢𑄚𑄴 𑄝𑄪𑄇𑄴 𑄜𑄢𑄨𑄚𑄬 𑄚𑄬𑄎𑄠𑄴 𑄇𑄢𑄨𑅁
𑄃𑄬 𑄢𑄨𑄛𑄴 𑄢𑄨𑄛𑄴 𑄢𑄧 𑄝𑄚𑄳𑄦 𑄥𑄪𑄚𑄨𑄝𑄢𑄴𑅁
𑄡𑄬𑄙𑄧𑄇𑄴 𑄥𑄪𑄚𑄴𑄘𑄪𑄁 𑄥𑄖𑄴,
𑄦𑄃𑄮𑄌𑄴 𑄚𑄧 𑄜𑄪𑄢𑄢𑄴𑅁</p>

<p>𑄃𑄬 𑄘𑄬𑄏𑄧𑄢𑄴 𑄌𑄨𑄉𑄮𑄚𑄴 𑄉𑄪𑄢𑄮𑄠𑄴,
𑄏𑄧𑄢𑄬 𑄞𑄨𑄎𑄨 𑄢𑄮𑄘𑄬 𑄛𑄪𑄢𑄨!
𑄃𑄬 𑄟𑄪𑄢𑄮𑄠𑄴 𑄃𑄮 𑄟𑄪𑄢𑄮𑄠𑄴𑅁
𑄣𑄧𑄉𑄬 𑄖𑄢𑄢𑄴 𑄇𑄟𑄴𑄮 𑄟-𑄝𑄛𑄴𑅁
𑄇𑄘𑄘𑄧𑄚𑄴 𑄎𑄨𑄁𑄇𑄚𑄨 𑄃𑄬 𑄌𑄛𑄴 𑄃𑄮 𑄌𑄛𑄴𑅁
𑄗𑄨𑄘𑄮 𑄚𑄬𑄭 𑄎𑄨𑄁𑄇𑄚𑄨!
𑄇𑄧𑄚𑄴 𑄉𑄮𑄎𑄬𑄚𑄬 𑄝𑄚𑄬𑄣𑄧 𑄇𑄨𑄎𑄬𑄚𑄨!
𑄟𑄧𑄚𑄬 𑄇𑄧𑄠𑄴 𑄌𑄬 𑄗𑄇𑄴𑅁
𑄣𑄧𑄝𑄢𑄴 𑄟𑄧𑄚𑄬 𑄇𑄧𑄠𑄴 𑄞𑄇𑄴 𑄘𑄪𑄇𑄴𑄈𑄚𑄨
𑄉𑄧𑄋𑄨 𑄡𑄘𑄧𑄚𑄴 𑄘𑄨𑄚𑄚𑄴𑅁 𑄉𑄧𑄋𑄨 𑄡𑄢𑄴𑅁
𑄃𑄊𑄧𑄁 𑄃𑄬𑄇𑄴 𑄢𑄨𑄚𑄨,
𑄦𑄃𑄮𑄌𑄴 𑄚𑄧 𑄜𑄪𑄢𑄢𑄴𑅁 </p>

<p>
𑄢𑄋 𑄥𑄧𑄝𑄧𑄚𑄴</p>

<p>𑄇𑄧𑄘𑄧 𑄎𑄘𑄬 𑄞𑄧𑄋𑄧𑄘𑄧𑄚𑄴 𑄃𑄉𑄏𑄬𑄘𑄨𑅁
𑄇𑄧𑄘𑄧 𑄎𑄘𑄬 𑄞𑄧𑄋𑄧𑄘𑄧𑄚𑄴 𑄛𑄉 𑄛𑄧𑄙𑄬𑄘𑄨𑅁
𑄉𑄧𑄟𑄴 𑄚𑄋𑄬 𑄦𑄪𑄌𑄴 𑄢𑄊𑄬,
𑄎𑄨𑄖𑄴 𑄚𑄋𑄬 𑄌𑄮𑄈𑄴 𑄢𑄊𑄬,
		𑄡𑄘𑄧𑄚𑄴 𑄦𑄘𑄨𑅁
𑄞𑄬𑄭𑄠𑄬 𑄞𑄬𑄭𑄠𑄬 𑄇𑄝𑄇𑄪𑄘𑄨!
𑄚𑄬𑄭 𑄇𑄢𑄧𑄣𑄴𑄣𑄰𑄱 𑄟𑄘𑄟𑄘𑄨𑅁
𑄃𑄧𑄞𑄣𑄬𑄘𑄨 𑄌𑄨𑄘𑄬 𑄟𑄧𑄚𑄧𑄖𑄴 𑄎𑄧𑄝𑄨!
𑄃𑄟𑄨 𑄡𑄬𑄢𑄴 𑄊𑄪𑄢𑄴 𑄃𑄚𑄴𑄙𑄢𑄧𑄖𑄴!
		𑄚𑄨𑄝𑄨𑄣𑄨𑄢𑄴 𑄛𑄧𑄙𑄬𑄘𑄨!</p>

<p>𑄘𑄬𑄌𑄴 𑄎𑄖𑄴 𑄞𑄎𑄨 𑄡𑄢𑄴!
𑄟𑄧𑄚𑄧𑄢𑄴 𑄘𑄮𑄣𑄴 𑄥𑄧𑄝𑄧𑄚𑄚𑄨 𑄦𑄎𑄨 𑄡𑄢𑄴!
𑄘𑄮𑄣𑄴 𑄘𑄮𑄣𑄴 𑄥𑄪𑄉𑄮 𑄦𑄃𑄮𑄌𑄴 𑄇𑄪𑄙𑄪 𑄡𑄢𑄴!
𑄛𑄧𑄢𑄚𑄧𑄢𑄴  𑄎𑄪𑄟𑄴𑄮-𑄘 𑄦𑄎𑄨 𑄡𑄢𑄴!
		𑄌𑄮𑄊𑄮𑄛𑄚𑄨 𑄙𑄢 𑄝𑄬,
		𑄎𑄪𑄟𑄴𑄮𑄝𑄨 𑄇𑄚𑄨 𑄡𑄢𑄴!
𑄇𑄧𑄟𑄧𑄣𑄬 𑄥𑄪𑄈𑄴 𑄜𑄨𑄢𑄨 𑄃𑄬𑄝𑄧 𑄃𑄬 𑄎𑄉𑄢𑄴!
𑄦𑄘𑄬 𑄦𑄖𑄴 𑄉𑄧𑄢𑄨 𑄃𑄬𑄉𑄧𑄖𑄴𑄧𑄢𑄴𑅁
𑄥𑄧𑄁𑄎𑄮𑄉𑄢𑄬 𑄇𑄧𑄟𑄧𑄣𑄬 𑄘𑄨𑄝𑄧𑄁 𑄣𑄧𑄢𑄴𑅁</p>

<p>𑄟𑄙 𑄚𑄨𑄉𑄪𑄢𑄨 𑄡𑄬𑄢𑄴 𑄃𑄟𑄨,
𑄝𑄚𑄳𑄦 𑄟𑄪𑄎𑄪𑄋𑄚𑄴 𑄢𑄨𑄚𑄨 𑄌𑄬𑄭𑅁
𑄘𑄬𑄊 𑄘𑄧 𑄡𑄢𑄴, 𑄇𑄨 𑄥𑄨𑄊𑄨𑄢𑄴,
	𑄃𑄢𑄴 𑄇𑄨 𑄇𑄨 𑄛𑄬𑄢𑄴𑅁
	𑄝𑄬𑄇𑄴 𑄎𑄘𑄬 𑄛𑄙𑄧𑄚𑄴,
	𑄃𑄟𑄨  𑄚𑄧-𑄘𑄧 𑄛𑄬𑄢𑄴𑅁
𑄦𑄖𑄴 𑄛𑄘𑄨 𑄗𑄬𑄣𑄬 𑄇𑄨 𑄦𑄧𑄝𑄧?
𑄝𑄬𑄉𑄬 𑄟𑄨𑄣𑄨 𑄃𑄬𑄏𑄧 𑄚—
𑄉𑄧𑄟𑄴 𑄛𑄧𑄙𑄧𑄖𑄴 𑄒𑄨𑄠𑄬𑄝𑄢𑄴 𑄌𑄬𑄭𑅁
𑄥𑄪𑄉𑄮 𑄘𑄨𑄚𑄴 𑄃𑄟 𑄃𑄨𑄙𑄪 𑄃𑄬 𑄛𑄬𑄝𑄧𑅁</p>

<p>𑄃𑄟 𑄚𑄨𑄝𑄨𑄣𑄨𑄢𑄴 𑄛𑄧𑄗𑄴 𑄇𑄧𑄟𑄧𑄣𑄬 𑄜𑄪𑄢𑄬𑄝𑄧,
𑄇𑄪-𑄌𑄨𑄘𑄬 𑄇𑄪-𑄞𑄝𑄧𑄚 𑄘𑄫𑄢𑄴 𑄦𑄧𑄝𑄧𑅁
𑄥𑄝𑄇𑄴𑄷 𑄎𑄉𑄖𑄴 𑄇𑄧𑄟𑄧𑄣𑄬 𑄚𑄳𑄦𑄨𑄉𑄨𑄣𑄨𑄝𑄧𑄁?
𑄟𑄧𑄚𑄬 𑄟𑄧𑄚𑄬 𑄉𑄧𑄟𑄴 𑄞𑄝𑄧𑄚𑄚𑄨 𑄥𑄮𑄟𑄬𑄝𑄧
𑄉𑄧𑄟𑄴 𑄌𑄮𑄊𑄬 𑄌𑄬𑄢𑄮𑄛𑄣 𑄇𑄧𑄟𑄧𑄣𑄬 𑄢𑄨𑄚𑄨 𑄌𑄬𑄝𑄧𑄁𑅁
𑄇𑄧𑄟𑄧𑄣𑄬 𑄘𑄪𑄠𑄮 𑄟𑄨𑄣𑄨 𑄃𑄪𑄢𑄨 𑄝𑄬𑄢𑄬𑄝𑄧𑄁𑅁
	𑄥𑄪𑄈𑄴 𑄗𑄬𑄝𑄧 𑄃𑄟 𑄣𑄧𑄉𑄬𑅁
	𑄘𑄬𑄊𑄨𑄢𑄴 𑄝𑄚𑄳𑄦 𑄢𑄋 𑄥𑄧𑄝𑄧𑄚𑄴
	𑄇𑄣 𑄇𑄣 𑄘𑄨-𑄌𑄮𑄊𑄬𑅁 </p>

<p>𑄷. 𑄥𑄝𑄇𑄴 = 𑄛𑄧𑄢𑄨𑄥𑄴𑄇𑄢𑄴𑅁</p>

<p></p>

<p>𑄃𑄟 𑄃𑄘𑄟𑄧𑄖𑄴</p>

<p>𑄖𑄭𑄪 𑄇𑄨 𑄡𑄬𑄝𑄬 𑄞𑄬𑄭, 𑄃𑄟 𑄃𑄘𑄟𑄧𑄖𑄴?
𑄉𑄬𑄣𑄬 𑄘𑄬𑄊𑄨𑄝𑄬—
	𑄃𑄘𑄟𑄚𑄴 𑄝𑄬𑄇𑄴 𑄟𑄨𑄣𑄬𑄘𑄧𑄣,
	𑄦𑄎𑄨 𑄢𑄧𑄋𑄬 𑄈𑄮𑄣𑄟𑄬𑄣𑅁
	𑄚𑄧𑄚𑄧𑄚𑄴-𑄞𑄮𑄌𑄴, 𑄥𑄪𑄢𑄨-𑄝𑄰𑄱,
	𑄟𑄧𑄚𑄧𑄢𑄴 𑄇𑄧𑄙 𑄈𑄪𑄣𑄨 𑄇𑄰𑄱,
𑄉𑄧𑄛𑄴 𑄟𑄖𑄬𑄴—
	𑄚𑄪𑄚𑄳𑄠𑄬 𑄥𑄩𑄣𑄮 𑄇𑄪𑄠𑄮𑄉𑄋𑄧𑄖𑄴𑅁</p>

<p>𑄘𑄧𑄉𑄨𑄚𑄧 𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄦𑄝𑄚𑄨,
𑄥𑄬𑄚𑄴, 𑄃𑄟𑄴-𑄇𑄖𑄴𑄮𑄣𑄴 𑄉𑄏𑄧 𑄍𑄝𑄚𑄨𑅁
	𑄇𑄢𑄨 𑄚𑄬𑄎𑄠𑄴 𑄟𑄧𑄚𑄚𑄨𑅁
	𑄎𑄪𑄢𑄬 𑄘𑄬 𑄟𑄧𑄚𑄴-𑄛𑄧𑄢𑄚𑄴𑅁
	𑄦𑄨𑄘𑄮𑄖𑄴 𑄃𑄪𑄖𑄴𑄧 𑄚𑄧𑄠𑄴 𑄞𑄬𑄭 𑄖𑄧𑄢𑄴 𑄊𑄧𑄢𑄚𑄴𑅁
𑄡𑄬𑄝𑄬𑄚𑄨 𑄌, 𑄃𑄟 𑄃𑄘𑄟𑄧𑄖𑄴𑅁
𑄓𑄪𑄝𑄨 𑄓𑄪𑄝𑄨 𑄉𑄙𑄨 𑄛𑄢𑄨𑄝𑄬𑄉𑄰𑄱,
𑄥𑄨𑄣𑄧𑄇𑄮𑄚 𑄟𑄮𑄢𑄮𑄋𑄮𑄖𑄴𑅁
𑄝𑄬𑄇𑄴𑄇𑄚𑄨 𑄌𑄧𑄌𑄧𑄣, 𑄘𑄧𑄌𑄧𑄣 𑄟𑄧𑄎𑄊𑄧𑄢𑄴𑅁
𑄉𑄳𑄠𑄬𑄘𑄨𑄇𑄪𑄣𑄬𑄘𑄨 𑄟𑄧𑄢𑄴 𑄝𑄬𑄇𑄴𑄪𑄚𑄴 𑄥𑄧𑄘𑄧𑄢𑄴𑅁
𑄇𑄮𑄌𑄴 𑄛𑄬𑄝𑄇𑄴 𑄝𑄬𑄇𑄴𑄪𑄚𑄬 𑄖𑄧𑄢𑄬,
𑄝𑄧𑄣𑄚𑄳𑄠 𑄘𑄨𑄝𑄇𑄬𑄴 𑄌𑄮 𑄊𑄧𑄢𑄬 𑄊𑄧𑄢𑄬𑅁</p>

<p>𑄛𑄢𑄴𑄝𑄮 𑄌𑄎, 𑄌𑄚𑄳𑄦 𑄞𑄪𑄢𑄮𑄖𑄴 𑄦𑄬𑄣𑄚𑄴 𑄘𑄨,
𑄈𑄬 𑄜𑄪𑄢𑄬𑄘𑄬 𑄚𑄧𑄠𑄴 𑄣𑄧𑄝𑄨𑄠𑄧𑄖𑄴 𑄦𑄘𑄬𑄘𑄨𑅁
𑄃𑄘𑄟𑄴 𑄘𑄨𑄊𑄮𑄣𑄨 𑄝𑄬𑄢𑄬𑄝𑄧𑄁𑄉𑄰𑄱,
𑄑𑄋𑄳𑄠 𑄊𑄨𑄣𑄬𑄣𑄪𑄘𑄨 𑄙𑄪𑄣𑄮𑄚𑄧𑄖𑄴 𑄙𑄪𑄣𑄨𑄝𑄧𑄁𑄉𑄰𑄱𑅁</p>

<p>𑄉𑄧𑄛𑄴 𑄟𑄢𑄨𑄝𑄧𑄁𑄉𑄰𑄱—
	𑄥𑄧𑄟𑄎𑄳𑄠 𑄥𑄧𑄟𑄢𑄨 𑄣𑄰𑄱 𑄎𑄪𑄚𑄮 𑄛𑄧𑄦𑄴𑄢𑄧𑄖𑄴,
	𑄞𑄋𑄨 𑄛𑄧𑄢𑄬 𑄥𑄧𑄁 𑄝𑄰𑄱𑄚𑄬 𑄃𑄨𑄎𑄮𑄢𑄧𑄖𑄴𑅁
	𑄞𑄝𑄨 𑄌𑄬𑄌𑄴 𑄡𑄬𑄝𑄬𑄚𑄨 𑄃𑄟 𑄃𑄘𑄟𑄧𑄖𑄴𑅁</p>

<p>𑄎𑄪𑄟𑄴𑄮𑄝𑄨 𑄝𑄬 𑄈𑄬𑄁𑄉𑄳𑄢𑄧𑄁 𑄝𑄠𑄴,
𑄃𑄳𑄃𑄪! 𑄟𑄧𑄢𑄬 𑄞𑄢𑄨 𑄇𑄮𑄌𑄴 𑄛𑄠𑄴𑅁
𑄇𑄨𑄎𑄬𑄚𑄨, 𑄇𑄧𑄚𑄴 𑄎𑄧𑄚𑄧𑄟𑄧𑄖𑄴 𑄃𑄬𑄣𑄧𑄁 𑄦𑄭𑄛𑄭𑄷𑅁
𑄥𑄪𑄚𑄬 𑄛𑄢𑄨𑄟𑄴𑄝𑄰𑄱 𑄖𑄧𑄢𑄬 𑄥𑄨𑄋 𑄢𑄧𑅁
𑄥𑄨𑄙𑄪 𑄥𑄧𑄟𑄎𑄳𑄠-𑄥𑄧𑄟𑄢𑄨 𑄉𑄧 𑄉𑄧𑅁
𑄡𑄬𑄇𑄬𑄴 𑄝𑄧𑄎𑄨𑄝𑄧𑄁 𑄃𑄨𑄎𑄮𑄢𑄮𑄖𑄴 𑄝𑄬𑄇𑄴𑄪𑄚𑄬,
𑄡𑄪𑄚𑄨 𑄡𑄌𑄴—
𑄖𑄧 𑄃𑄘𑄟𑄚𑄴 𑄛𑄪𑄢𑄨 𑄜𑄬𑄣𑄬𑄝𑄬𑄉𑄰𑄱 𑄥𑄬𑄇𑄬𑄴𑄚𑄬𑅁
𑄇𑄧𑄙𑄬 𑄇𑄧𑄙𑄬 𑄌𑄮𑄊𑄮𑄖𑄴 𑄞𑄎𑄬 𑄟𑄧𑄢𑄴 𑄟𑄧𑄚𑄧𑄖𑄴𑅁
𑄡𑄬𑄝𑄬𑄚𑄨 𑄌 𑄞𑄬𑄭, 𑄃𑄟 𑄃𑄘𑄟𑄧𑄖𑄴𑅁</p>

<p>𑄛𑄮𑄖𑄳𑄠 𑄢𑄘𑄇𑄪𑄢𑄮 𑄓𑄉𑄬,
𑄛𑄪𑄖𑄴𑄨𑄘𑄨𑄚𑄴 𑄞𑄪𑄎𑄨 𑄈𑄟𑄇𑄴𑄇𑄠𑄴 𑄎𑄉𑄬𑅁
𑄟𑄙𑄖𑄴 𑄙𑄪𑄛𑄴 𑄈𑄧𑄝𑄧𑄁 𑄝𑄚𑄨,
𑄞𑄖𑄴-𑄖𑄮𑄚𑄴 𑄢𑄚𑄨𑅁
𑄃𑄉 𑄛𑄘𑄣𑄰𑄱 𑄞𑄖𑄴𑄟𑄧𑄎,
𑄘𑄘 𑄎𑄪𑄟𑄮𑄖𑄴 𑄡𑄬𑄝𑄢𑄴 𑄝𑄬𑄇𑄴 𑄛𑄧𑄏,
𑄘𑄬𑄊𑄨𑄝𑄬𑄘𑄬 𑄎𑄠𑄴𑄎𑄪𑄉𑄮𑄣𑄴𑅁
𑄖𑄭𑄪 𑄊𑄪𑄟𑄧𑄖𑄴𑄪𑄚𑄴 𑄃𑄪𑄙𑄨𑄝𑄢𑄴 𑄃𑄉𑄬𑅁</p>

<p>𑄥𑄨𑄙𑄬𑄚𑄴 𑄘𑄬-𑄘𑄨 𑄊𑄧𑄢𑄚𑄨,
𑄃𑄣𑄪𑄣𑄮 𑄘𑄪𑄣𑄪𑄣𑄮 𑄟𑄧𑄚𑄚𑄨𑅁
𑄥𑄪𑄉𑄬 𑄘𑄪𑄊𑄬 𑄃𑄬𑄇𑄴 𑄥𑄧𑄟𑄢𑄴
𑄚𑄨𑄌𑄨𑄘𑄬𑄠𑄴 𑄘𑄨𑄚𑄪𑄚𑄴 𑄉𑄧𑄋𑄨 𑄡𑄢𑄴𑅁
𑄊𑄧𑄢𑄴 𑄦𑄧𑄣𑄧𑄉𑄨 𑄃𑄨𑄢𑄪𑄇𑄴 𑄍𑄧-𑄇𑄪𑄢𑄨
𑄉𑄬𑄣𑄇𑄬𑄴 𑄘𑄨𑄚𑄪𑄚𑄴 𑄉𑄧𑄟𑄴 𑄉𑄧𑄢𑄨𑅁
𑄊𑄧𑄢𑄴𑄛𑄘 𑄎𑄉 𑄟𑄧𑄢𑄴 𑄃𑄬 𑄎𑄉𑄚𑄧𑄖𑄴,
𑄎𑄪𑄢𑄨 𑄗𑄮𑄣𑄪𑄁 𑄥𑄬𑄚𑄧𑄖𑄳𑄠𑄠𑄴 𑄟𑄧𑄢𑄴 𑄟𑄧𑄚𑄧𑄖𑄴𑅁
𑄟𑄬𑄭𑄠𑄬-𑄘𑄮𑄠𑄬 𑄛𑄬𑄝𑄬𑄉𑄰𑄱 𑄥𑄧𑄛𑄴𑄛𑄚𑄧𑄖𑄴,
𑄡𑄬𑄝𑄬𑄚𑄨 𑄌 𑄞𑄬𑄭, 𑄃𑄟 𑄃𑄘𑄟𑄧𑄖𑄴𑅁</p>

<p>𑄃𑄘𑄟𑄧 𑄙𑄉𑄬𑄘𑄨 𑄉𑄧𑄋𑄢𑄴 𑄉𑄧𑄋𑄨 𑄡𑄢𑄴, 
𑄡𑄬𑄚𑄴 𑄖𑄨𑄚𑄬𑄁, 𑄖𑄨𑄉𑄨𑄚𑄨𑄍𑄨𑄚𑄬, 𑄃𑄪𑄞𑄮𑄣𑄴𑄜𑄣𑄴!
𑄡𑄪𑄉𑄴 𑄡𑄪𑄉𑄴 𑄙𑄧𑄢𑄨 𑄝𑄬𑄭 𑄡𑄨𑄠𑄬 𑄍𑄧𑄢𑄚𑄣𑄴𑅁
𑄍𑄧𑄢𑄛𑄢𑄧𑄖𑄴 𑄝𑄧𑄎𑄨𑄝𑄬,
𑄢𑄨𑄚𑄨 𑄌𑄬𑄣𑄬 𑄛𑄧𑄦𑄴𑄚𑄴 𑄛𑄚𑄨𑄖𑄴—
𑄖𑄧 𑄇𑄨𑄠𑄬𑄍𑄝𑄝𑄮 𑄘𑄬𑄊𑄨𑄝𑄬𑅁
𑄡𑄪𑄚𑄨 𑄡𑄌𑄴—
𑄃𑄬 𑄎𑄉𑄚𑄨 𑄜𑄨𑄢𑄨 𑄜𑄨𑄢𑄨,
𑄞𑄎𑄨 𑄃𑄪𑄙𑄨𑄝𑄮 𑄖𑄧𑄢𑄴 𑄟𑄧𑄚𑄚𑄧𑄖𑄴
𑄇𑄪𑄎𑄮𑄣𑄨 𑄉𑄧𑄢𑄧𑄁, 𑄞𑄝𑄨 𑄌𑄬𑄌𑄴 𑄞𑄬𑄭,
𑄡𑄬𑄝𑄬𑄚𑄨 𑄃𑄬𑄇𑄴𑄝𑄢𑄴 𑄖𑄭𑄪,
		𑄃𑄟 𑄃𑄘𑄟𑄧𑄖𑄴𑅁
𑄘𑄧𑄞𑄇𑄘𑄨 𑄞𑄨𑄢𑄬𑄎𑄧𑄢𑄴 𑄚𑄉𑄧𑄢𑄚𑄨,
𑄞𑄖𑄴𑄮 𑄟𑄧𑄚𑄢𑄴 𑄇𑄬𑄢𑄴𑄇𑄬𑄢𑄚𑄨,
𑄉𑄏𑄬 𑄝𑄏𑄬 𑄛𑄬𑄉𑄮 𑄉𑄩𑄘𑄬 𑄥𑄎𑄬𑄭𑄠𑄬,
𑄟𑄮𑄚𑄮 𑄙𑄉𑄧𑄖𑄴 𑄝𑄌𑄳𑄠 𑄃𑄘𑄟𑄚𑄴𑅁
𑄥𑄪𑄉𑄬 𑄉𑄧𑄋𑄨 𑄡𑄬𑄘𑄧 𑄞𑄨𑄣𑄨 𑄟𑄧𑄢𑄴 𑄎𑄧𑄚𑄧𑄟𑄚𑄴𑅁
𑄥𑄧𑄚𑄴 𑄛𑄬𑄎𑄢𑄬 𑄥𑄬𑄣𑄬𑄭𑄠𑄬 𑄊𑄢𑄚𑄨,
𑄇𑄨 𑄘𑄮𑄣𑄴 𑄃𑄘𑄟𑄧𑄢𑄴 𑄟𑄚𑄪𑄌𑄴𑄪𑄚𑄴,
𑄥𑄨𑄖𑄴𑄪𑄚𑄴 𑄘𑄮𑄣𑄴 𑄝𑄬𑄉𑄧𑄢𑄴 𑄟𑄧𑄚𑄚𑄨𑅁
𑄃𑄟 𑄃𑄘𑄟𑄚𑄴 𑄥𑄬𑄖𑄴𑄧𑄟𑄚𑄴 𑄘𑄮𑄣𑄴,
𑄡𑄬𑄚𑄴, 𑄎𑄪𑄟𑄴𑄮𑄝𑄨𑄢𑄴 𑄜𑄪𑄣𑄴 𑄖𑄪𑄣𑄳𑄠 𑄃𑄣𑄟𑄚𑄴!
𑄌𑄬 𑄛𑄢𑄨𑄝𑄬𑄉𑄰𑄱 𑄞𑄬𑄭, 𑄇𑄧𑄖𑄴𑄧𑄟𑄚𑄴 𑄘𑄮𑄣𑄴—
		𑄃𑄟 𑄃𑄘𑄟𑄚𑄴𑅁 </p>

<p>𑄷. 𑄦𑄭𑄛𑄭 = 𑄣𑄋𑄳𑄠-𑄣𑄋𑄮𑄚𑄨𑅁</p>

<p>
𑄜𑄬𑄥𑄧𑄚𑄴 𑄚 𑄟𑄧𑄓𑄢𑄴𑄚𑄴</p>

<p>𑄛𑄨𑄚𑄮𑄚𑄴-𑄈𑄘𑄨 𑄇𑄝𑄨𑄇𑄪𑄝𑄨,
𑄉𑄧𑄟𑄴 𑄎𑄘𑄧𑄖𑄴 𑄃𑄪𑄙𑄨𑄝𑄬𑄢𑄴 𑄙𑄢𑄎𑄬 𑄏𑄘𑄨𑄟𑄘𑄨𑅁
𑄡𑄬 𑄡𑄬 𑄇𑄧𑄝𑄢𑄴 𑄇𑄧𑄙𑄮𑄇𑄴,
𑄇𑄚𑄴 𑄚𑄧 𑄛𑄘𑄨𑅁
𑄝𑄚𑄬𑄣𑄪𑄁 𑄓𑄬𑄢𑄬𑄌𑄴,
𑄦𑄃𑄮𑄎𑄬 𑄃𑄪𑄢𑄧𑄁𑅁
𑄃𑄉𑄬𑄘𑄨 𑄡𑄬 𑄌𑄪𑄣𑄴𑄥𑄪𑄙𑄮,
𑄃𑄬𑄇𑄴 𑄃𑄎𑄪𑄣𑄴 𑄦𑄧𑄠𑄴,
𑄘𑄬𑄊𑄨𑄣𑄬 𑄥𑄧𑄖𑄳𑄢𑄪𑄢𑄴 𑄝𑄪𑄇𑄴 𑄎𑄪𑄢𑄮𑄠𑄴𑅁
𑄥𑄬 𑄌𑄪𑄣𑄴 𑄃𑄨𑄇𑄬𑄴 𑄊𑄪𑄋𑄪𑄢𑄮𑄢𑄴 𑄣𑄬𑄌𑄴𑅁
𑄝𑄪𑄢𑄮𑄝𑄪𑄢𑄨 𑄦𑄝𑄨𑄣𑄬𑄌𑄴!!!
𑄉𑄧𑄎𑄧𑄢𑄴 𑄝𑄚𑄨𑄝𑄬𑄢𑄴 𑄌𑄬𑄣𑄬-𑄃𑄮,
𑄃𑄨𑄇𑄬𑄴 𑄇𑄪𑄣𑄮𑄁-𑄚𑄧-𑄇𑄪𑄣𑄮𑄁𑅁
𑄃𑄨𑄠𑄚𑄨 𑄇𑄨 𑄜𑄬𑄥𑄧𑄚𑄴???
	𑄚𑄇𑄨 𑄟𑄧𑄓𑄢𑄴𑄚𑄴𑅁
	𑄟𑄭𑄪 𑄃𑄪𑄙𑄨𑄌𑄴 𑄚𑄧 𑄛𑄁𑅁</p>

<p>𑄝𑄧𑄢𑄴 𑄉𑄧𑄣𑄠𑄴 𑄎𑄖𑄴 𑄈𑄮𑄣𑄬𑄭, 
𑄜𑄘-𑄚𑄬𑄀𑄠𑄬𑄢𑄴, 𑄞𑄋𑄌𑄮𑄢
𑄝𑄏𑄨 𑄢𑄧𑄠𑄬 𑄃𑄢𑄇𑄧𑄢,
𑄇𑄨𑄏𑄪 𑄇𑄨𑄏𑄪 𑄢𑄨𑄘𑄨-𑄥𑄪𑄘𑄮𑄟𑄴,
𑄑𑄨𑄉𑄨 𑄃𑄊𑄬 𑄞𑄨𑄣𑄨𑄚𑄬𑄭𑅁
𑄚𑄨𑄎𑄧𑄢𑄴 𑄙𑄧𑄇𑄴𑄇𑄚𑄨 𑄝𑄘𑄴 𑄘𑄨,
𑄛𑄧𑄢𑄧𑄢𑄴 𑄙𑄧𑄇𑄴𑄇𑄚𑄨 𑄖𑄮𑄉𑄬 𑄖𑄮𑄉𑄬,
𑄟𑄪𑄢𑄨𑄢𑄴 𑄇𑄨𑄠𑄬 𑄃𑄧𑄝𑄁-𑄛𑄘𑄢𑄬,
	𑄥𑄙𑄨𑄇𑄢𑄴 𑄛𑄬𑄝𑄖𑄳𑄠𑄠𑄴…
	𑄇𑄧𑄝𑄣𑄴 𑄝𑄨𑄚𑄬 𑄝𑄨𑄚𑄬!!!</p>

<p>𑄘𑄬𑄭 𑄚𑄧 𑄛𑄢𑄧𑄌𑄴 𑄖𑄢𑄢𑄬,
𑄟𑄪𑄠𑄬𑄘𑄨 𑄝𑄧𑄢𑄴 𑄝𑄧𑄢𑄴 𑄇𑄧𑄙!
𑄦𑄭𑄠𑄬 𑄖𑄭𑄪 𑄗𑄌𑄴…
𑄖𑄢𑄣𑄴𑄣𑄰𑄱 𑄊𑄪𑄚𑄳𑄠𑄟𑄪𑄚𑄳𑄠, 𑄣𑄬𑄘𑄛𑄬𑄘!!!
𑄚𑄇𑄨 𑄃𑄨𑄠𑄚𑄨-𑄃𑄮 𑄜𑄬𑄥𑄧𑄚𑄴!!!
	𑄚𑄇𑄨 𑄟𑄧𑄓𑄢𑄴𑄚𑄴??
	𑄟𑄭𑄪 𑄃𑄪𑄙𑄨𑄌𑄴 𑄚𑄧 𑄛𑄁𑅁 </p>

<p>
𑄖𑄭𑄪 𑄉𑄬𑄣𑄬 𑄡</p>

<p>𑄟𑄧𑄢𑄬 𑄚𑄧 𑄓𑄉𑄨𑄌𑄴,
𑄖𑄭𑄪 𑄉𑄬𑄣𑄬 𑄡,
𑄃𑄰𑄱𑄝𑄮 𑄌, 𑄇𑄮𑄌𑄴 𑄛𑄬𑄝𑄧 𑄛,
𑄏𑄢𑄧 𑄟𑄠𑄴 𑄙𑄪𑄛𑄴 𑄙𑄪𑄛𑄴…
𑄞𑄪𑄣𑄮𑄁 𑄜𑄪𑄣𑄴𑄮 𑄣𑄪𑄣𑄮𑄁 𑄉𑄧𑄢𑄨𑅁
𑄃𑄬𑄣𑄪𑄚𑄨 𑄇𑄬𑄣𑄪𑄚𑄨,
𑄟𑄧𑄢𑄬 𑄡𑄬𑄚𑄴 𑄓𑄉𑄬𑅁
𑄖𑄧𑄢𑄬 𑄓𑄉𑄬𑄚𑄨???
𑄇𑄟-𑄞𑄋 𑄟𑄪𑄢𑄮𑄣𑄬𑄎𑄖𑄴
𑄃𑄬𑄇𑄴 𑄏𑄇𑄴 𑄥𑄮𑄚𑄢𑄴 𑄌𑄨𑄎𑄨𑄇𑄴
𑄛𑄪𑄚𑄴 𑄍𑄬𑄎𑄧𑄢𑄴 𑄟𑄢𑄨,
𑄦𑄎𑄨 𑄇𑄧𑄣𑄧𑄇𑄴 𑄇𑄧𑄣𑄧𑄇𑄴 𑄍𑄢𑄨𑅁
𑄈𑄇𑄬𑄴 𑄃𑄪𑄎𑄮𑄚𑄨 𑄈𑄇𑄬𑄴 𑄣𑄟𑄮𑄚𑄨,
		𑄈𑄬𑄣𑄧𑄘𑄧𑄚𑄴 𑄈𑄢𑅁
𑄖𑄢 𑄣𑄧𑄉𑄬 𑄣𑄧𑄉𑄬 𑄈𑄢 𑄦𑄰𑄱 𑄦𑄰𑄱,
			𑄟𑄭𑄪 𑄗𑄬𑄟𑄴𑅁</p>

<p>𑄖𑄭𑄪 𑄉𑄬𑄣𑄬 𑄡,
𑄥𑄨𑄙𑄪 𑄉𑄬𑄣𑄬 𑄃𑄨𑄠𑄪𑄚𑄴 𑄘𑄬𑄝𑄬𑄚𑄨???
	…𑄢𑄮𑄚𑄴 𑄚 𑄛𑄬𑄀𑄠𑄎𑄴?
	…𑄛𑄬𑄀𑄠𑄎𑄴𑅁
	…𑄙𑄚𑄴 𑄚 𑄌𑄮𑄣𑄴?
	…𑄌𑄮𑄣𑄴𑅁
𑄛𑄚𑄨𑄖𑄴 𑄛𑄮𑄣𑄴𑅁
𑄝𑄚𑄳𑄦 𑄎𑄮𑄣𑄴 𑄝𑄚𑄳𑄦 𑄎𑄮𑄣𑄴𑅁
𑄝𑄪𑄇𑄴 𑄥𑄧𑄋𑄳𑄠 𑄟𑄮𑄢𑄮𑄋𑄧𑄖𑄴;
𑄛𑄧𑄦𑄴𑄚𑄴 𑄛𑄚𑄨𑄢𑄴 𑄍𑄧𑄢𑄚𑄧𑄖𑄴, 
𑄌𑄨𑄎𑄨𑄘𑄉𑄨 𑄦𑄧𑄘𑄧𑄚𑄴 𑄈𑄢𑅁
𑄉𑄁 𑄛𑄢𑄧𑄖𑄴 𑄃𑄊𑄧𑄁 𑄝𑄰𑄱𑅁
𑄦𑄨𑄘𑄮𑄖𑄴 𑄃𑄪𑄙𑄬𑄢𑄴 𑄛𑄪𑄢𑄮𑄚𑄮 𑄇𑄧𑄙𑄚𑄨𑅁
𑄟𑄭𑄪 𑄃𑄨𑄙𑄪 𑄗𑄬𑄟𑄴,
𑄚𑄧 𑄡𑄬𑄟𑄴 𑄚𑄧 𑄡𑄬𑄟𑄴𑅁
𑄥𑄨𑄙𑄪 𑄉𑄬𑄣𑄬 𑄃𑄨𑄠𑄚𑄨 𑄘𑄬𑄝𑄬𑄚𑄨𑅁
𑄙𑄮𑄁𑄋𑄮-𑄌𑄮𑄇𑄴𑄮𑄘𑄉𑄨,
𑄝𑄬𑄉𑄴 𑄝𑄪𑄉𑄨 𑄝𑄪𑄉𑄨𑅁
𑄚𑄚𑄇𑄴𑄇𑄚𑄴 𑄚𑄉𑄧𑄢𑄴 𑄟𑄘𑄨𑅁
𑄃𑄰𑄱𑄝𑄮 𑄟𑄮𑄚𑄴-𑄟𑄪𑄢𑄮 𑄞𑄋𑄨𑅁
𑄃𑄨𑄌𑄴𑄇𑄪𑄣𑄧𑄖𑄴 𑄡𑄘𑄧𑄚𑄴 𑄦𑄘𑄨𑅁
𑄇𑄧𑄙𑄧𑄇𑄴 𑄏𑄧𑄢𑄬 𑄞𑄨𑄎𑄧𑄘𑄧𑄚𑄴!
𑄢𑄮𑄘𑄬 𑄛𑄪𑄢𑄨 𑄡𑄢𑄴 𑄉𑄣𑄚𑄨𑅁
𑄖𑄭𑄪 𑄉𑄬𑄣𑄬 𑄡,
𑄟𑄧𑄢𑄬 𑄚𑄧 𑄓𑄉𑄨𑄌𑄴𑅁
𑄇𑄬𑄚𑄬 𑄞𑄪𑄣𑄨 𑄡𑄬𑄟𑄴 𑄟𑄧𑄢𑄴 𑄃𑄬𑄭…
		𑄇𑄮𑄌𑄴𑄛𑄚𑄚𑄨!!!
𑄃𑄘𑄟𑄧 𑄦𑄬𑄘𑄬𑄘𑄨 𑄉𑄁 𑄛𑄢𑄴𑅁
𑄙𑄉𑄬 𑄛𑄘𑄢𑄬 𑄖𑄢𑄪𑄟𑄴 𑄏𑄢𑄴𑅁
𑄡𑄨𑄠𑄚𑄴 𑄃𑄟 𑄌𑄧𑄝𑄥𑄣𑄴𑅁
𑄃𑄟𑄨 𑄡𑄬𑄚𑄴 𑄃𑄘𑄟𑄴 𑄝𑄚𑄨 𑄃𑄊𑄨,
𑄥𑄨𑄙𑄪 𑄃𑄊𑄧𑄚𑄴 𑄖𑄧𑄢𑄴-𑄟𑄧𑄢𑄴 𑄃𑄎𑄪-𑄛𑄨𑄎𑄪𑄘𑄉𑄨𑅁
𑄡𑄬𑄝𑄬 𑄇𑄬𑄚𑄬 𑄜𑄬𑄣𑄬?
𑄚𑄧 𑄘𑄬𑄊𑄨𑄝𑄬 𑄃𑄬𑄭 𑄌𑄧𑄝𑄚𑄨,
		𑄥𑄨𑄙𑄪 𑄉𑄬𑄣𑄬𑅁</p>

<p>𑄖𑄭𑄪 𑄉𑄬𑄣𑄬 𑄡…
𑄟𑄭𑄪 𑄇𑄘𑄬𑄟𑄴 𑄃𑄨𑄙𑄪 𑄟𑄧𑄢𑄴 𑄎𑄨𑄁𑄇𑄚𑄨𑅁
𑄌𑄬𑄢𑄮𑄛𑄣 𑄟𑄮𑄚𑄴-𑄟𑄪𑄢𑄮, 𑄍𑄧𑄢𑄚𑄨𑅁
𑄘𑄨-𑄌𑄮𑄊𑄬 𑄘𑄬𑄊𑄧𑄢𑄴 𑄡𑄬 𑄎𑄉𑄚𑄨𑅁
𑄖𑄧𑄢𑄴 𑄟𑄧𑄢𑄴 𑄃𑄉𑄧 𑄘𑄨𑄚𑄧𑄢𑄴,
𑄝𑄪𑄢𑄮-𑄝𑄪𑄢𑄨𑄠𑄬 𑄇𑄘𑄬 𑄡𑄨𑄠𑄧𑄚𑄴,
	𑄥𑄪𑄈𑄴-𑄘𑄪𑄊𑄮𑄢𑄴 𑄎𑄨𑄁𑄇𑄚𑄨!!!
	𑄥𑄬 𑄃𑄬𑄭 𑄎𑄉-𑄟𑄘𑄨
	𑄞𑄧𑄢𑄴 𑄘𑄨 𑄃𑄪𑄙𑄨𑅁
	𑄃𑄬𑄟𑄴𑄝 𑄦𑄧𑄣𑄬!!!
𑄥𑄬 𑄎𑄉-𑄟𑄘𑄨 𑄜𑄬𑄣𑄬 𑄉𑄬𑄣𑄬,
𑄇𑄧𑄚𑄴 𑄎𑄉𑄠𑄴 𑄖𑄧𑄢𑄬 𑄎𑄉 𑄘𑄨𑄝𑄧,
𑄟𑄧𑄢𑄬 𑄖𑄭𑄪 𑄇𑄧𑄝𑄬𑄚𑄨???
𑄃𑄬𑄭 𑄎𑄉-𑄟𑄘𑄨𑄣𑄰𑄱 𑄣𑄢𑄳𑄦𑄬 𑄉𑄧𑄢𑄨!
𑄥𑄮𑄚 𑄙𑄚𑄴 𑄊𑄧𑄢𑄧𑄖𑄴 𑄖𑄪𑄣𑄨𑅁
𑄈𑄝𑄬 𑄖𑄪𑄣𑄨 𑄖𑄧𑄢𑄬-𑄟𑄧𑄢𑄬𑅁
𑄘𑄨-𑄃𑄋𑄪𑄣𑄳𑄠 𑄛𑄨𑄑𑄴𑄒𑄚𑄴,
𑄉𑄧𑄢𑄨 𑄘𑄨𑄣𑄇𑄴 𑄛𑄌𑄴 𑄃𑄋𑄪𑄣𑄴 𑄉𑄧𑄢𑄨𑅁
𑄖𑄭𑄪 𑄡𑄬 𑄛𑄢𑄧𑄌𑄴 𑄞𑄪𑄣𑄨,
		𑄉𑄬𑄣𑄬-𑄃𑄮 𑄡…
𑄃𑄬 𑄎𑄉-𑄟𑄘𑄨 𑄍𑄢𑄨!
𑄟𑄧𑄢𑄬 𑄚𑄧 𑄓𑄉𑄨𑄌𑄴,
		𑄟𑄭𑄪 𑄟𑄧𑄢𑄨𑄟𑄴!
		𑄃𑄬 𑄎𑄉-𑄟𑄘𑄨 𑄃𑄎 𑄉𑄧𑄢𑄨!!! </p>

<p>
𑄇𑄮𑄌𑄴𑄛𑄚𑄢𑄴 𑄉𑄮𑄋𑄢𑄬</p>

<p>𑄈𑄧𑄢𑄚𑄧𑄢𑄴 𑄃𑄬 𑄘𑄨𑄚𑄮𑄖𑄴,
𑄖𑄧𑄢𑄴 𑄇𑄮𑄌𑄴𑄛𑄚𑄢𑄴 𑄃𑄬𑄇𑄴 𑄣𑄬𑄎 𑄏𑄧𑄢𑄧𑄖𑄴…
				𑄞𑄨𑄎𑄨𑄟𑄴 𑄞𑄨𑄣𑄨,
𑄃𑄬𑄇𑄴 𑄛𑄖𑄴𑄨 𑄖𑄰𑄱𑄣𑄬 𑄛𑄨𑄚𑄨
𑄃𑄬𑄉 𑄟𑄧𑄚𑄬 𑄚𑄁 𑄊𑄨𑄚𑄨,
𑄟𑄧𑄚𑄧𑄢𑄴 𑄃𑄉𑄌𑄴𑄍𑄚𑄴 𑄢𑄊𑄬𑄠𑄧𑄁 𑄈𑄪𑄣𑄨
𑄏𑄧𑄢𑄧𑄜𑄪𑄘𑄮 𑄦𑄰𑄱𑄚𑄬 𑄜𑄪𑄘𑄨𑄝𑄬 𑄘𑄨-𑄌𑄮𑄊𑄮𑄖𑄴𑅁
𑄇𑄮𑄌𑄴𑄛𑄚𑄢𑄴 𑄎𑄪𑄢𑄳𑄦𑄨 𑄦𑄰𑄱𑄚𑄬 𑄏𑄧𑄢𑄨𑄝𑄬,
𑄖𑄉𑄧𑄣𑄧𑄇𑄴 𑄛𑄘𑄨 𑄥𑄬 𑄇𑄮𑄌𑄴𑄛𑄚𑄢𑄴 𑄚𑄣𑄧𑄖𑄴,
𑄞𑄨𑄎𑄨 𑄡𑄬𑄟𑄴, 𑄌𑄨𑄖𑄴 𑄎𑄪𑄢𑄬𑄟𑄴!
		𑄝𑄌𑄬𑄴 𑄃𑄊𑄧𑄁 𑄃𑄧𑄇𑄪𑄣𑄮𑄖𑄴!</p>

<p>𑄘𑄁𑄘𑄋𑄳𑄠 𑄢𑄮𑄘𑄮𑄖𑄴, 𑄈𑄧𑄢𑄚𑄬!!!
𑄜𑄘𑄨 𑄉𑄬𑄣𑄴 𑄟𑄧𑄚𑄧𑄢𑄴 𑄚𑄨𑄢𑄧𑄌𑄴 𑄞𑄭𑄪𑄠𑄚𑄨𑅁
𑄦𑄋𑄨 𑄡𑄢𑄴 𑄝𑄨𑄣𑄴𑄛𑄙𑄢𑄴!!!
𑄘𑄋 𑄡𑄢𑄴 𑄟𑄮𑄚𑄴-𑄟𑄪𑄢𑄮!!!
𑄥𑄪𑄊𑄬 𑄉𑄬𑄣𑄴 𑄥𑄖𑄴 𑄘𑄧𑄎𑄳𑄠, 𑄃—
𑄚𑄧 𑄌𑄪𑄉𑄬𑄠𑄳𑄠𑄬 𑄃𑄭𑄪𑄜𑄪𑄖𑄴, 𑄌𑄮𑄊𑄮𑄛𑄚𑄨!!!
𑄖𑄨𑄢𑄎𑄬 𑄇𑄚𑄨 𑄡𑄢𑄴 𑄟𑄧𑄚𑄧𑄢𑄴 𑄖𑄢𑄪𑄟𑄮𑄖𑄴…
𑄥𑄟𑄧𑄣𑄧𑄇𑄴 𑄇𑄨𑄠𑄧𑄁 𑄇𑄨𑄠𑄧𑄁 𑄉𑄧𑄢𑄨!
𑄃𑄧𑄝 𑄃𑄧𑄝 𑄇𑄧𑄝 𑄇𑄧𑄝 𑄥𑄢𑄣𑄳𑄠𑄠𑄴,
𑄟𑄧𑄚𑄧𑄢𑄴 𑄃𑄉𑄏𑄧𑄖𑄴 𑄞𑄧𑄋𑄬𑄢𑄴,
𑄥𑄨𑄇𑄴 𑄥𑄨𑄇𑄴 𑄥𑄨-𑄃𑄨𑄇𑄴 𑄢𑄧 𑄍𑄢𑄨!!!</p>

<p>𑄝𑄚𑄳𑄦 𑄈𑄧𑄢𑄚𑄴! 𑄌𑄮𑄈𑄴 𑄟𑄨𑄢𑄴𑄟𑄨𑄢𑄚𑄴!!!
𑄇𑄧𑄟𑄧𑄣𑄬 𑄎𑄪𑄢𑄬 𑄘𑄨𑄝𑄬𑄉𑄨 𑄟𑄧𑄚𑄴 𑄛𑄧𑄢𑄚𑄴𑅁
	𑄈𑄪𑄎𑄨 𑄦𑄮𑄟𑄴 𑄡𑄪𑄚𑄨…
𑄖𑄧𑄢𑄴 𑄇𑄮𑄌𑄴𑄛𑄚𑄢𑄴 𑄉𑄮𑄋𑄢𑄬,
		𑄝𑄧𑄢𑄴 𑄝𑄧-𑄏𑄧𑄢𑄬!
𑄞𑄎𑄬𑄭 𑄚𑄬𑄎𑄌𑄴 𑄟𑄧𑄢𑄴 𑄃𑄬
		𑄞𑄋𑄌𑄮𑄢 𑄟𑄧𑄚𑄴𑄊𑄧𑄢𑄚𑄴!!! </p>

<p></p>

<p>𑄎𑄪𑄟𑄴𑄮𑄝𑄨 𑄛𑄧𑄢𑄚𑄨 𑄟𑄧𑄢𑄴</p>

<p>𑄎𑄪𑄟𑄴𑄮𑄝𑄨 𑄛𑄧𑄢𑄚𑄨 𑄟𑄧𑄢𑄴,
𑄦𑄨𑄘𑄮𑄖𑄴 𑄃𑄊𑄬𑄚𑄨 𑄖𑄧𑄢𑄴?
𑄥𑄬 𑄞𑄣𑄧𑄇𑄴 𑄝𑄧𑄏𑄧𑄢𑄴 𑄃𑄊𑄬,
𑄊𑄨𑄣𑄬𑄣𑄪𑄘𑄨 𑄟𑄮𑄚𑄴, 𑄖𑄧𑄘𑄬𑄇𑄴𑄟𑄢 𑄇𑄨𑄎𑄨𑄁,
𑄝𑄧𑄢𑄴 𑄗𑄧𑄣𑄴, 𑄝𑄧𑄢𑄴 𑄎𑄪𑄟𑄴𑄌𑄝𑄧𑄢𑄴 𑄇𑄧𑄙𑅁
𑄡𑄬 𑄝𑄧𑄏𑄧𑄢𑄴 𑄘𑄨-𑄉𑄨𑄢𑄨𑄠𑄬 𑄃𑄬𑄇𑄴𑄇𑄭𑄪 𑄥𑄧𑄟𑄢𑄬
𑄉𑄬𑄣𑄧𑄁 𑄙𑄚𑄴 𑄝𑄚𑄬𑄠𑄬𑄭𑅁
𑄎𑄪𑄟𑄴𑄮𑄝𑄨 𑄛𑄧𑄢𑄚𑄨 𑄟𑄧𑄢𑄴,
𑄦𑄨𑄘𑄮𑄖𑄴 𑄃𑄊𑄬𑄚𑄨 𑄖𑄧𑄢𑄴?
𑄝𑄰𑄱𑄎𑄈𑄳𑄠 𑄘𑄬𑄝𑄇𑄣,
𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄝𑄪𑄠𑄬𑄢𑄧𑄖𑄴!
𑄇𑄣𑄨𑄏𑄣𑄨 𑄉𑄧𑄢𑄨 𑄎𑄪𑄟𑄮𑄖𑄴,
𑄃𑄢 𑄇𑄎𑄚𑄢𑄴 𑄇𑄧𑄙𑅁
𑄘𑄬𑄝 𑄏𑄨𑄟𑄨𑄣𑄚𑄨𑄢𑄴 𑄍𑄧𑄘𑄧𑄉𑄧𑄖𑄴,
𑄖𑄧𑄢𑄴 𑄝𑄪𑄉𑄮𑄖𑄴 𑄝𑄚𑄳𑄠 𑄢𑄋 𑄈𑄘𑄨𑄖𑄴
𑄍𑄨𑄘𑄨 𑄛𑄧𑄢𑄨𑄘𑄧 𑄎𑄪𑄟𑄴𑄎𑄧𑄉𑅁</p>

<p>𑄝𑄰𑄱𑄎𑄈𑄴 𑄟𑄥𑄳𑄠 𑄚𑄪𑄠𑄮 𑄎𑄪𑄟𑄮𑄖𑄴,
𑄃𑄚𑄪𑄚𑄨 𑄇𑄎𑄬𑄝𑄢𑄴 𑄍𑄧𑄣𑄖𑄴,
𑄝𑄨𑄏𑄪𑄢𑄮 𑄜𑄪𑄣𑄴 𑄘𑄨-𑄇𑄚𑄧𑄖𑄴 𑄉𑄪𑄎𑄬 𑄢𑄊𑄬𑄘𑄬,
𑄇𑄬𑄌𑄴𑄝𑄨𑄎𑄨, 𑄖𑄬𑄣𑄧-𑄃𑄪𑄙𑄨 𑄍𑄧𑄢,
𑄘𑄮𑄣𑄴 𑄘𑄬𑄊𑄬𑄘𑄧 𑄖𑄧𑄢𑄴 𑄖𑄧𑄘𑄖𑄴𑅁
𑄚𑄨𑄉𑄪𑄌𑄴 𑄚𑄨𑄉𑄪𑄌𑄴 𑄚𑄬𑄭-𑄃𑄣𑄴𑄏𑄨 𑄉𑄧𑄢𑄨,
𑄦𑄧𑄉𑄧𑄣𑄧𑄇𑄴 𑄓𑄧𑄉𑄧𑄢𑄚𑄢𑄴 𑄖𑄣𑄬 𑄖𑄣𑄬
			𑄙𑄚𑄴 𑄇𑄪𑄎𑄨𑄘𑄬𑅁
𑄃𑄨𑄖𑄴𑄪𑄇𑄴 𑄃𑄨𑄖𑄴𑄪𑄇𑄴 𑄃𑄏𑄚𑄨, 𑄚𑄮𑄚𑄬𑄭𑄠𑄬 𑄟𑄧𑄚𑄚𑄧𑄢𑄬,
𑄥𑄪𑄉𑄧𑄢𑄴 𑄞𑄝𑄧𑄚 𑄢𑄬𑄎𑄴𑄮𑄖𑄴
		𑄞𑄎𑄬𑄭 𑄚𑄬𑄎𑄬𑄘𑄬𑅁</p>

<p>𑄝𑄰𑄱𑄎𑄉𑄧𑄢𑄴 𑄥𑄬𑄎𑄧𑄖𑄴 𑄡𑄬𑄚𑄴—
		𑄇𑄪𑄎𑄨 𑄙𑄚𑄧 𑄛𑄘𑄚𑄨𑅁
𑄣𑄉𑄧𑄖𑄴 𑄛𑄁-𑄚𑄧-𑄛𑄁 𑄌𑄪𑄣𑄴𑄥𑄪𑄙𑄮 𑄝𑄚𑄨𑄝𑄢𑄴,
𑄥𑄬𑄚𑄴, 𑄇𑄧𑄝𑄇𑄣 𑄖𑄧𑄢𑄴 𑄌𑄪𑄣𑄚𑄨𑅁</p>

<p>𑄟𑄚𑄴𑄎𑄳𑄠𑄬 𑄇𑄧𑄚𑄴 𑄢𑄋𑄌𑄋!
𑄌𑄨𑄚𑄴𑄘𑄬𑄣𑄬 𑄣𑄮 𑄛𑄧𑄢𑄨𑄝𑄮𑅁
𑄟𑄪𑄠𑄚𑄴 𑄌𑄬𑄣𑄬 𑄦𑄎𑄨𑄢𑄴-𑄈𑄪𑄎𑄨𑄢𑄴,
𑄃𑄬𑄇𑄴𑄇 𑄘𑄪𑄊𑄬 𑄘𑄨-𑄌𑄮𑄊𑄮𑄖𑄴𑄪𑄚𑄴
			𑄌𑄮𑄊𑄮𑄛𑄚𑄨 𑄏𑄧𑄢𑄨𑄝𑄮𑅁
𑄃𑄨𑄎𑄮𑄢𑄮𑄢𑄴 𑄘𑄮𑄉𑄮𑄚𑄴 𑄝𑄎𑄧𑄖𑄴,
		𑄘𑄨-𑄦𑄖𑄴 𑄖𑄪𑄣𑄨𑅁
𑄡𑄧𑄇𑄬𑄴 𑄎𑄪𑄟𑄮 𑄇𑄨𑄖𑄳𑄠 𑄌𑄬𑄭 𑄗𑄬𑄘𑄬,
𑄇𑄪𑄎𑄨 𑄇𑄪𑄎𑄨 𑄙𑄚𑄧 𑄛𑄘 𑄚𑄎𑄚𑄠𑄴,
𑄖𑄧 𑄟𑄧𑄚𑄚𑄴 𑄛𑄬𑄣𑄁 𑄝𑄬𑄘𑄧,
𑄇𑄧𑄇𑄬𑄴 𑄟𑄙 𑄈𑄧𑄝𑄧𑄁 𑄃𑄪𑄢𑄨 𑄡𑄠𑄴 𑄒𑄣𑄴𑄢𑄴 𑄚𑄧 𑄛𑄬𑄘𑄬𑅁</p>

<p>𑄖𑄮𑄚𑄮 𑄖𑄝 𑄃𑄪𑄘𑄪𑄢𑄬 𑄡𑄠𑄴,
𑄥𑄋𑄪 𑄝𑄬 𑄣𑄟𑄨 𑄜𑄪𑄎𑄨 𑄃𑄚𑄧𑄌𑄴,
	    𑄥𑄝𑄢𑄁 𑄃𑄚𑄧𑄌𑄴,
𑄇𑄧𑄣𑄛𑄘𑄖𑄴 𑄇𑄧𑄝𑄧𑄢𑄧𑄇𑄴 𑄙𑄚𑄧𑄢𑄴 𑄞𑄖𑄴 𑄝𑄢𑄧𑄌𑄴𑅁
𑄖𑄪𑄟𑄴𑄝𑄌𑄴 𑄍𑄨𑄘𑄨 𑄡𑄠𑄴,
𑄟𑄮𑄚𑄮𑄊𑄧𑄢𑄴, 𑄊𑄮𑄚𑄊𑄪𑄚𑄨, 𑄇𑄮𑄚𑄇𑄪𑄚𑄨𑅁
𑄝𑄬𑄣𑄳𑄠 𑄟𑄙𑄚𑄴, 𑄝𑄬𑄣𑄚𑄴
		𑄢𑄋 𑄌𑄨𑄇𑄴 𑄌𑄨𑄇𑄴 𑄉𑄧𑄢𑄨
		𑄟𑄮𑄚𑄮𑄊𑄧𑄢𑄧𑄖𑄴 𑄝𑄏𑄨𑄣𑄬𑅁
𑄃𑄮 𑄊𑄧𑄢𑄧𑄖𑄴𑄪𑄚𑄴 𑄇𑄟𑄴𑄮𑄝𑄨𑄘𑄉𑄨 𑄓𑄉𑄨𑄘𑄇𑄴𑅁
𑄛𑄪𑄚𑄧𑄁𑄌𑄚𑄚𑄴 𑄡𑄧𑄇𑄬𑄴 𑄇𑄧𑄝𑄣𑄴 𑄥𑄧𑄁 𑄃𑄪𑄙𑄨,
𑄟𑄘𑄬𑄝𑄢𑄴 𑄥𑄚𑄴 𑄉𑄧𑄢𑄨 𑄌𑄬 𑄗𑄬𑄘𑄧𑅁
𑄥𑄧𑄇𑄬𑄴 𑄝𑄬𑄇𑄴 𑄥𑄧𑄟𑄎𑄳𑄠𑄉𑄪𑄚𑄴 𑄣𑄪𑄋𑄨𑄘𑄇𑄴𑅁
𑄎𑄪𑄚𑄮 𑄛𑄧𑄦𑄴𑄢𑄧𑄖𑄴 𑄡𑄧𑄇𑄬𑄴 𑄖𑄭𑄪 𑄃𑄪𑄎𑄮𑄚𑄨-𑄣𑄟𑄮𑄚𑄨,
		𑄥𑄪𑄢𑄴 𑄖𑄪𑄣𑄨 𑄥𑄨𑄋𑄬 𑄝𑄬𑄘𑄬𑅁
		𑄟𑄮𑄚𑄮 𑄃𑄬 𑄈𑄪𑄠𑄮𑄁 𑄃𑄮 𑄈𑄪𑄠𑄮𑄁,
𑄊𑄪𑄢𑄨𑄜𑄨𑄢𑄨 𑄈𑄬𑄁𑄉𑄳𑄢𑄧𑄁 𑄃 𑄥𑄨𑄋𑄬 𑄢𑄧𑄠𑄴 𑄞𑄪𑄢𑄨 𑄡𑄬𑄘𑄧𑅁
𑄃 𑄚𑄧 𑄦𑄧𑄣𑄬 𑄙𑄪𑄙𑄪𑄉𑄧 𑄢𑄧 𑄣𑄰𑄱 𑄟𑄖𑄴𑄧𑄣𑄴 𑄝𑄬𑄚𑄬𑄘𑄬𑅁</p>

<p>𑄉𑄮𑄘 𑄎𑄪𑄟𑄴𑄌𑄛𑄴 𑄇𑄣 𑄟𑄮𑄚𑄴𑅁
𑄟𑄧𑄚𑄬 𑄦𑄧𑄠𑄴 𑄢𑄧 𑄍𑄢𑄨𑄚𑄬𑄭 𑄥𑄪𑄚𑄨 𑄗𑄬𑄘𑄇𑄴,
𑄏𑄢𑄧 𑄛𑄪𑄇𑄴-𑄎𑄪𑄇𑄴 𑄃𑄢𑄴 𑄛𑄬𑄇𑄴𑄪𑄚𑄬𑅁
𑄝𑄨𑄘𑄨 𑄉𑄬𑄣𑄴 𑄞𑄣𑄧𑄇𑄴 𑄝𑄧𑄏𑄧𑄢𑄴!
𑄥𑄬𑄭 𑄎𑄪𑄟𑄚𑄨 𑄦𑄰𑄱 𑄡𑄨𑄠𑄬 𑄖𑄢𑄪𑄟𑄴-𑄏𑄢𑄴!
𑄖𑄧𑄢𑄴 𑄟𑄧𑄢𑄴 𑄚𑄬𑄭 𑄘𑄬𑄊𑄘𑄬𑄊𑄨𑅁
𑄇𑄧𑄙𑄧𑄇𑄴 𑄦𑄃𑄮𑄌𑄴 𑄉𑄧𑄢𑄧𑄁,
𑄖𑄧𑄢𑄬 𑄣𑄉𑄧𑄖𑄴 𑄛𑄬𑄝𑄢𑄴𑅁
𑄞𑄣𑄧𑄇𑄴 𑄝𑄧𑄏𑄧𑄢𑄴 𑄞𑄣𑄧𑄇𑄴 𑄟𑄥𑄴, 𑄞𑄣𑄧𑄇𑄴 𑄘𑄨𑄚𑄴 𑄙𑄧𑄢𑄨𑅁 
𑄎𑄪𑄟𑄴𑄮𑄝𑄨 𑄖𑄧𑄢𑄬 𑄖𑄮𑄉𑄁𑅁
𑄟𑄮𑄚𑄴-𑄟𑄪𑄢𑄮, 𑄍𑄧𑄢-𑄍𑄧𑄢𑄨, 𑄊𑄮𑄚-𑄊𑄪𑄚𑄨𑅁
𑄃𑄮𑄎𑄮𑄣𑄬𑄁, 𑄥𑄨𑄁𑄉𑄧𑄝, 𑄛𑄨𑄎𑄮𑄢𑄴, 𑄚𑄪𑄚𑄳𑄠𑄥𑄨𑄣𑄮 𑄇𑄪𑄠𑄮-𑄉𑄁𑅁
𑄣𑄋𑄬𑄣𑄬 𑄣𑄋𑄬𑄣𑄬, 𑄢𑄚𑄳𑄠𑄠𑄴 𑄢𑄚𑄳𑄠𑄠𑄴,
𑄖𑄮𑄉𑄬𑄣𑄪𑄁 𑄖𑄧𑄢𑄬 𑄦𑄧𑄢𑄚𑄴 𑄦𑄰𑄱𑅁
𑄥𑄬𑄌𑄴𑄟𑄬𑄌𑄴 𑄞𑄣𑄧𑄇𑄴 𑄝𑄧𑄏𑄧𑄢𑄴 𑄛𑄧𑄢𑄬
𑄣𑄉𑄧𑄖𑄴 𑄛𑄬𑄣𑄪𑄁 𑄟𑄧𑄢𑄴 𑄛𑄧𑄢𑄚𑄧𑄢𑄴…
		𑄦𑄃𑄮𑄎𑄧𑄢𑄴 𑄚𑄮𑄚𑄬𑄭𑄠𑄬 𑄎𑄪𑄟𑄴𑄮𑄝𑄨𑄢𑄬,
		𑄑𑄃𑄮𑄚𑄧𑄖𑄴 𑄇𑄧𑄣𑄬𑄎𑄧𑄖𑄴 𑄛𑄧𑄢𑄬𑅁
𑄞𑄣 𑄇𑄧𑄙, 𑄎𑄪𑄟𑄴𑄮𑄝𑄨 𑄣𑄬𑄊 𑄥𑄨𑄊𑄨𑄝𑄮𑅁
𑄃𑄟𑄳𑄦𑄧𑄇𑄴 𑄦𑄰𑄱 𑄌𑄬 𑄗𑄬𑄣𑄪𑄁 𑄃𑄬𑄟𑄬𑄙𑄚𑄴!
𑄝𑄧-𑄚𑄨𑄏𑄬𑄌𑄴 𑄃𑄬𑄣𑄧𑅁
𑄙𑄪𑄟𑄴𑄙𑄟𑄴 𑄉𑄧𑄢𑄬𑄢𑄴 𑄛𑄧𑄢𑄚𑄚𑄴!
𑄃𑄨𑄇𑄬𑄴 𑄖𑄬 𑄌𑄟𑄧𑄖𑄴 𑄝𑄌𑄳𑄠, 𑄇𑄘𑄇𑄴𑄇𑄘𑄨…
𑄎𑄬𑄛𑄴𑄝𑄧𑄣 𑄣𑄟𑄴𑄝 𑄛𑄬𑄚𑄴 𑄛𑄨𑄚𑄨;
𑄟𑄪𑄎𑄪𑄋𑄬𑄘𑄨 𑄘𑄨-𑄎𑄬𑄝𑄧𑄖𑄴 𑄘𑄨-𑄦𑄖𑄴 𑄞𑄮𑄢𑄬𑄭,
𑄒𑄦𑄴𑄢𑄬 𑄒𑄦𑄴𑄢𑄬 𑄟𑄧𑄢𑄬 𑄌𑄠𑄴 𑄢𑄨𑄚𑄨𑅁
𑄇𑄧𑄝𑄇𑄣 𑄣𑄟𑄴𑄝 𑄘𑄮𑄣𑄴 𑄌𑄪𑄣𑄚𑄨!
𑄚𑄚𑄉𑄚𑄴 𑄢𑄧𑄁 𑄉𑄪𑄣𑄨, 
𑄉𑄧𑄖𑄴𑄧𑄚 𑄥𑄧𑄁 𑄇𑄝𑄨,
𑄈𑄧𑄉𑄧𑄢𑄖𑄴 𑄙𑄪𑄣𑄨 𑄛𑄮𑄎𑄳𑄠 𑄝𑄬𑄉𑄴 𑄝𑄢𑄳𑄦𑄖𑄴,
𑄝𑄬𑄎𑄘𑄧𑄢𑄴 𑄣𑄧𑄉𑄬 𑄣𑄧𑄉𑄬 𑄡𑄠𑄴 𑄉𑄧𑄛𑄴 𑄟𑄢𑄨𑅁</p>

<p>𑄃𑄨𑄇𑄬𑄴 𑄖𑄬 𑄃𑄢𑄴 𑄟𑄪𑄢𑄮𑄣𑄳𑄠 𑄞𑄌𑄴 𑄚𑄧 𑄟𑄘𑄬;
𑄥𑄬𑄚𑄬 𑄖𑄬 𑄝𑄬𑄝𑄬𑄢𑄬 𑄖𑄬 ‘𑄝𑄬’ 𑄚𑄧 𑄓𑄉𑄬𑅁
𑄦𑄨𑄘𑄮𑄖𑄴 𑄃𑄪𑄙𑄨𑄣𑄬 𑄃𑄨𑄇𑄬𑄴 𑄖𑄬 𑄣𑄎𑄠𑄴,
𑄡𑄪𑄚𑄨-𑄃𑄮 𑄝𑄨𑄏𑄪 𑄃𑄧𑄇𑄴𑄖𑄧𑄖𑄴 𑄝𑄪𑄢𑄮𑄝𑄪𑄢𑄨𑄢𑄬,
𑄎𑄪 𑄎𑄪 𑄘𑄨 𑄃𑄨𑄌𑄬𑄴 𑄃𑄉𑄬𑅁</p>

<p>𑄖 𑄝𑄝𑄬 𑄌𑄬𑄘𑄠𑄴, 𑄖 𑄏𑄨𑄝𑄮…
𑄛𑄪𑄚𑄴 𑄥𑄧𑄁 𑄇𑄟𑄨𑄌𑄴 𑄛𑄨𑄚𑄨 𑄡𑄧𑄇𑄬𑄴 𑄃𑄘𑄟𑄧𑄖𑄴 𑄃𑄬𑄏𑄬𑅁
𑄝𑄬𑄎𑄘𑄧 𑄞𑄌𑄴 𑄟𑄨𑄏𑄬𑄣𑄴 𑄘𑄨𑄚𑄬𑄭,
𑄇𑄧𑄙 𑄇𑄧𑄣𑄬, 𑄈𑄪𑄎𑄨𑄠𑄬 𑄟𑄧𑄚𑄬 𑄟𑄧𑄚𑄬 𑄦𑄎𑄬𑅁</p>

<p>𑄦𑄣𑄧 𑄉𑄪𑄢𑄪, 𑄞𑄭𑄪-𑄃𑄮 𑄉𑄬𑄣𑄴,
𑄎𑄪𑄟𑄴𑄮𑄝𑄨𑄢𑄴 𑄛𑄰𑄱𑄘𑄳𑄠𑄚𑄬𑅁
𑄣𑄬𑄊𑄛𑄧𑄢 𑄍𑄢 𑄃𑄪𑄝𑄰𑄱 𑄚𑄬𑄭,
𑄞𑄧𑄝𑄨𑄥𑄴𑄧𑄘𑄬 𑄌𑄧𑄣𑄨𑄝𑄧𑄁 𑄇𑄬𑄚𑄬𑅁
𑄝𑄰𑄱𑄠𑄪𑄚𑄧𑄖𑄴𑄪𑄚𑄴 𑄟𑄮𑄝𑄭𑄣𑄚𑄴 𑄝𑄬𑄌𑄴 𑄥𑄧𑄘𑄧𑄢𑄴,
𑄇𑄧𑄣𑄴 𑄃𑄬𑄏𑄬 𑄚𑄨𑄖𑄴𑄮,
𑄎𑄖𑄴 𑄝𑄬𑄎𑄖𑄴 𑄚𑄧 𑄝𑄢𑄴 𑄎𑄪𑄟𑄴𑄮𑄝𑄨,
𑄖 𑄟𑄧𑄚𑄧𑄖𑄴 𑄃𑄨𑄇𑄬𑄴 𑄚𑄪𑄠𑄮 𑄚𑄪𑄠𑄮 𑄇𑄬𑄖𑄴𑄮𑅁 </p>

<p>
𑄈𑄌𑄴𑄮𑄖𑄴</p>

<p>𑄃𑄬𑄚𑄴 𑄛𑄘𑄢 𑄟𑄭𑄪…!
𑄞𑄨𑄎𑄬 𑄛𑄬𑄉𑄧𑄖𑄴 𑄃𑄪𑄚𑄴𑄘𑄪𑄢𑄮 𑄈𑄪𑄌𑄴 𑄘𑄬𑄊𑄨,
𑄝𑄊𑄧 𑄈𑄪𑄌𑄴 𑄟𑄧𑄚𑄬 𑄉𑄧𑄢𑄧𑄁!
𑄙𑄬𑄝𑄧-𑄗𑄬𑄝𑄧 𑄘𑄨𑄚𑄮𑄖𑄴…
𑄛𑄨𑄖𑄴𑄗𑄨𑄟𑄨 𑄖𑄬𑄝𑄖𑄴 𑄙𑄪𑄙𑄪𑄉𑄧 𑄥𑄬𑄢𑄬,
𑄡𑄪𑄚𑄨 𑄃𑄬𑄇𑄴 𑄏𑄇𑄴 𑄛𑄘𑄢𑄠𑄴 𑄣𑄪𑄉𑄨 𑄗𑄚𑄴,
𑄟𑄭𑄪 𑄥𑄨𑄠𑄧𑄖𑄴 𑄈𑄟𑄇𑄴𑄇𑄠𑄴 𑄃𑄊𑄧𑄁𑅁</p>

<p>𑄡𑄪𑄚𑄨 𑄟𑄭𑄪 𑄃𑄨𑄇𑄴𑄮…
𑄝𑄬𑄢𑄬𑄚𑄨 𑄇𑄧𑄣𑄬𑄎𑄧 𑄛𑄮;
𑄝𑄬𑄇𑄴𑄎𑄧𑄚𑄬, 𑄛𑄳𑄢𑄧𑄜𑄬𑄥𑄢𑄬 𑄟𑄧𑄢𑄬 𑄇𑄮𑄌𑄴𑄛𑄚𑄴𑅁
𑄘𑄬𑄌𑄴 𑄎𑄘𑄧𑄣𑄳𑄠𑄠𑄴 𑄟𑄨𑄥𑄨𑄣𑄴 𑄟𑄨𑄑𑄨𑄁 𑄇𑄧𑄣𑄬
𑄥𑄬𑄇𑄬𑄴 𑄟𑄧𑄢𑄴,
	𑄳𑄣𑄍𑄅-𑄃𑄧𑄢𑄴 𑄌𑄨𑄘𑄬 𑄟𑄙𑄖𑄴 𑄊𑄪𑄢𑄬𑅁
	𑄥𑄨𑄖𑄴𑄪𑄚𑄴 𑄟𑄭𑄪 𑄦𑄎𑄢𑄴 𑄝𑄥𑄴 𑄘𑄫𑄢𑄬𑅁
	𑄘𑄮𑄉𑄚𑄧 𑄞𑄨𑄘𑄨𑄢𑄬 𑄛𑄮𑄣𑄬𑄴 𑄗𑄁𑅁</p>

<p>𑄝𑄢𑄬 𑄃𑄬𑄇𑄴 𑄍𑄛𑄴, 𑄞𑄨𑄘𑄨𑄢𑄬 𑄃𑄬𑄇𑄴 𑄍𑄛𑄴,
𑄃𑄪𑄉𑄪𑄢𑄬 𑄃𑄪𑄉𑄪𑄢𑄬 𑄞𑄬𑄣𑄴 𑄟𑄢𑄨𑅁
𑄘𑄬𑄌𑄴-𑄎𑄘𑄧 𑄇𑄟𑄬 𑄟𑄧𑄢𑄴…
𑄚𑄨𑄖𑄴𑄮 𑄙𑄇𑄴 𑄛𑄨𑄢𑄬, 𑄛𑄬𑄑𑄴 𑄛𑄨𑄢𑄬!
𑄚𑄚𑄇𑄴𑄇𑄚𑄴 𑄥𑄪𑄙𑄮 𑄣𑄰𑄱 𑄍𑄢𑄨 𑄡𑄁𑅁</p>

<p>𑄃𑄢𑄴 𑄡𑄪𑄚𑄨 𑄦𑄧𑄁 𑄟𑄭𑄪…
𑄥𑄧𑄢𑄴𑄇𑄢𑄨 𑄃𑄮𑄟 𑄌𑄬𑄣!
𑄃𑄬𑄟𑄴𑄝 𑄌𑄉𑄪𑄢𑄨 𑄇𑄧𑄠𑄴𑄎𑄧𑄚𑄧𑄢𑄴 𑄗𑄠𑄴!
𑄉𑄧𑄢𑄚-𑄃𑄮 𑄇𑄬𑄚𑄬 𑄦𑄬𑄣𑄜𑄬𑄣𑅁
𑄘𑄬𑄌𑄴-𑄎𑄘𑄧 𑄇𑄧𑄙 𑄌𑄪𑄣𑄮𑄠𑄴 𑄡𑄇𑄴!
𑄌𑄉𑄪𑄢𑄨 𑄃𑄉𑄬 𑄝𑄎 𑄛𑄧𑄢𑄨𑄝𑄧 𑄚𑄇𑄨???
𑄡𑄬 𑄡𑄬 𑄇𑄧𑄝𑄢𑄴𑄣𑄇𑄴 𑄇𑄧𑄙𑄮𑄇𑄴,
𑄇𑄚𑄴 𑄛𑄘𑄨𑄝𑄢𑄴 𑄟𑄧𑄢𑄴 𑄘𑄧𑄢𑄴𑄇𑄢𑄴 𑄚𑄬𑄭
𑄥𑄧𑄢𑄴𑄇𑄎𑄳𑄠 𑄇𑄧𑄙𑄚𑄨𑄖𑄴 𑄟𑄧𑄢𑄴 𑄥𑄨𑄢𑄬 𑄖𑄨𑄉𑄪𑄖𑄴 𑄖𑄨𑄉𑄪𑄖𑄴𑅁
𑄇𑄧𑄙𑄠𑄴 𑄇𑄧𑄙𑄠𑄴 𑄃𑄨𑄀 … 𑄃𑄨𑄀…</p>

<p>𑄃𑄘𑄟𑄧𑄖𑄴 𑄡𑄪𑄚𑄨 𑄦𑄧𑄁…
𑄘𑄋𑄧𑄢𑄴 𑄃𑄮𑄟 𑄟𑄳𑄦𑄎𑄧𑄚𑄴!
𑄛𑄬𑄘𑄬𑄢-𑄛𑄬𑄘𑄮𑄢𑄨 𑄟𑄧𑄢𑄴 𑄥𑄪𑄟𑄴𑄝𑄪𑄖𑄴𑄨!
𑄥𑄪𑄟𑄴𑄝𑄪𑄖𑄴𑄨𑄢𑄴 𑄣𑄣𑄧𑄎𑄬 𑄥𑄪𑄚 𑄘𑄧 𑄛𑄧𑄢𑄬,
𑄊𑄨𑄚𑄨 𑄘𑄬𑄘𑄮𑄇𑄴 𑄌𑄪𑄘𑄴𑄮 𑄉𑄪𑄖𑄴𑄨!
𑄃𑄬𑄭 𑄦𑄧𑄣𑄧 𑄎𑄪𑄟𑄴𑄮𑄢𑄴 𑄈𑄌𑄴𑄮𑄖𑄴!
𑄇𑄧𑄝𑄢𑄴 𑄌𑄬𑄣𑄪𑄁 𑄃𑄉𑄠𑄴 𑄃𑄉𑄠𑄴𑅁
𑄟𑄚𑄴𑄎𑄳𑄠𑄧 𑄇𑄧𑄙 𑄇𑄨 𑄇𑄮𑄟𑄴…
𑄟𑄧 𑄈𑄌𑄴𑄮𑄖𑄴𑄖𑄚𑄴𑄣𑄰𑄱 𑄟𑄨𑄣𑄬𑄘𑄬 𑄈𑄟𑄇𑄴𑄇𑄠𑄴𑅁</p>

<p>𑄎𑄨𑄚𑄨 𑄡𑄢𑄴 𑄥𑄪𑄝𑄨𑄙𑄝𑄘𑄴!
𑄞𑄎𑄨 𑄡𑄢𑄴 𑄘𑄬𑄌𑄴-𑄎𑄖𑄴!
𑄣𑄪𑄉𑄬 𑄡𑄢𑄴 𑄟𑄧𑄢𑄴 𑄟𑄖𑄴!
𑄦𑄘𑄬 𑄇𑄪𑄢𑄨𑄢𑄴 𑄚𑄨𑄎𑄧 𑄉𑄖𑄴𑅁 </p>

<p>
𑄇 𑄃𑄏𑄠𑄴</p>

<p>𑄎𑄧𑄣𑄧𑄇𑄴-𑄜𑄧𑄣𑄧𑄇𑄴 𑄌𑄬𑄢𑄉𑄧 𑄛𑄧𑄦𑄴𑄢𑄧𑄖𑄴!
𑄌𑄨𑄎𑄨𑄇𑄴𑄮 𑄟, 𑄉𑄭 𑄉𑄭 𑄟𑄮𑄚𑄮𑄊𑄧𑄢𑄧𑄖𑄴!
𑄌𑄨𑄎𑄨𑄇𑄴𑄮 𑄝𑄝𑄬 𑄘𑄨𑄝𑄬 𑄃𑄪𑄎𑄪𑄚𑄮 𑄈𑄬𑄭,
𑄛𑄮𑄖𑄳𑄠 𑄢𑄘𑄓𑄉𑄧𑄖𑄴 𑄡𑄨𑄠𑄬 𑄝𑄎𑄢𑄧𑄖𑄴𑅁</p>

<p>𑄝𑄌𑄬𑄴 𑄃𑄊𑄬…
𑄃𑄨𑄇𑄬𑄴 𑄃𑄬𑄝𑄧, 𑄃𑄨𑄇𑄬𑄴 𑄃𑄬𑄝𑄧𑅁
𑄚𑄪𑄚𑄮𑄟𑄌𑄴 𑄃𑄨𑄇𑄴𑄮 𑄃𑄚𑄨 𑄘𑄨𑄝𑄮𑅁
𑄗𑄬𑄣𑄬-𑄃𑄮 𑄗𑄮𑄇𑄴,
𑄃𑄬𑄇𑄴 𑄞𑄎𑄳𑄠 𑄇𑄧𑄣𑄍𑄧𑄢𑄖𑄴,
𑄇𑄧𑄙𑄧𑄇𑄴 𑄛 𑄛𑄬𑄝𑄧𑅁</p>

<p>𑄝𑄋𑄣𑄧 𑄛𑄨𑄙𑄬 𑄃𑄏 𑄍𑄢𑄨,
𑄌𑄨𑄎𑄨𑄇𑄴𑄮 𑄊𑄪𑄟𑄴 𑄡𑄢𑄴 𑄝𑄬𑄥𑄧𑄖𑄴 𑄉𑄧𑄢𑄨!
𑄉𑄮𑄘 𑄘𑄨𑄚𑄴𑄮 𑄚𑄉𑄧𑄢𑄴 𑄟𑄘𑄬𑄢𑄴,
𑄈𑄇𑄬𑄴 𑄈𑄇𑄬𑄴 𑄣𑄎𑄴 𑄈𑄝𑄢𑄴 𑄟𑄧𑄢𑄬…
𑄝𑄝 𑄃𑄬𑄏𑄬𑄢𑄴, 𑄝𑄝 𑄃𑄬𑄏𑄬𑄢𑄴𑅁</p>

<p>𑄌𑄬𑄢𑄉𑄧 𑄖𑄬𑄣𑄚𑄴 𑄜𑄪𑄢𑄬 𑄃𑄬𑄏𑄬𑄢𑄴!
𑄌𑄮𑄊𑄮𑄛𑄘𑄚𑄴 𑄃𑄬𑄙𑄧𑄇𑄴 𑄚𑄎𑄬𑄢𑄴!
𑄝𑄚𑄳𑄦 𑄌𑄬𑄢𑄉𑄧 𑄝𑄪𑄘𑄴𑄙𑄨𑄉𑄚𑄴 𑄦𑄋𑄨 𑄡𑄢𑄴!
𑄃𑄨𑄚𑄴𑄘𑄨 𑄇𑄝𑄇𑄪𑄘𑄨𑄖𑄴 𑄌𑄨𑄎𑄨𑄇𑄴𑄮 𑄝𑄝𑄬,
𑄟𑄮𑄇𑄴-𑄛𑄮 𑄜𑄬𑄣𑄬 𑄌𑄪𑄝𑄬 𑄌𑄪𑄝𑄬…
𑄇𑄝 𑄈𑄬𑄭 𑄌𑄬𑄋𑄬 𑄣𑄟𑄧𑄚𑄨 𑄞𑄎𑄨 𑄡𑄢𑄴!!! </p>

<p>
𑄥𑄮𑄘𑄳𑄠 𑄟𑄪</p>

<p>𑄎𑄬𑄝𑄧𑄖𑄴 𑄚𑄬𑄭 𑄖𑄬𑄋,
𑄍𑄧𑄢𑄖𑄴 𑄣𑄟𑄨𑄝𑄬𑄢𑄴 𑄘𑄮𑄢𑄁,
𑄡𑄪𑄚𑄨 𑄛𑄬𑄇𑄴 𑄝𑄏𑄬𑅁
𑄟𑄨𑄏𑄬𑄣𑄴-𑄚𑄪𑄚𑄴 𑄚𑄬𑄭 𑄣𑄪𑄘𑄪𑄋𑄮𑄖𑄴,
𑄡𑄬 𑄈𑄧𑄢𑄧𑄌𑄴 𑄟𑄪𑄎𑄪𑄋𑄮𑄖𑄴,
𑄈𑄬𑄝𑄢𑄴 𑄟𑄧𑄚𑄬 𑄇𑄧𑄠𑄴 𑄦𑄬𑄢-𑄟𑄏𑄬𑅁</p>

<p>𑄈𑄪𑄝𑄴 𑄥𑄪𑄉𑄬 𑄇𑄘𑄬𑄠𑄮𑄁 𑄉𑄝𑄪𑄢𑄴𑄇𑄣,
𑄟𑄬𑄝𑄴𑄝𑄚𑄴, 𑄟𑄣𑄬𑄭𑄠𑄬 𑄛𑄬𑄣𑄬 𑄃𑄪𑄝𑄮𑄣𑄴𑄜𑄣𑄴𑅁
𑄡𑄨𑄠𑄧𑄚𑄴 𑄥𑄪𑄉𑄧𑄢𑄴 𑄘𑄨𑄚𑄪𑄚𑄴 𑄉𑄧𑄋𑄨𑄚𑄬𑄭𑅁
𑄟𑄧𑄢𑄴 𑄃𑄇𑄴𑄧𑄣𑄴 𑄡𑄪𑄚𑄨 𑄉𑄧𑄟𑄴 𑄦𑄧𑄣𑄬,
𑄝𑄪𑄢𑄮 𑄝𑄧𑄠𑄧𑄌𑄴 𑄇𑄣𑄬,
𑄟𑄧𑄢𑄧𑄋𑄧𑄢𑄴 𑄇𑄳𑄠 𑄃𑄋𑄪𑄣𑄮 𑄛𑄛𑄴 𑄉𑄪𑄚𑄨𑄚𑄬𑄭𑅁</p>

<p>𑄟𑄧𑄘𑄴-𑄞𑄁, 𑄙𑄪𑄚𑄴𑄘𑄮-𑄛𑄚𑄴,
𑄟𑄪𑄎𑄪𑄋𑄮𑄖𑄴 𑄛𑄧𑄣𑄬 𑄇𑄨 𑄚𑄧 𑄈𑄁!
𑄟𑄧𑄢𑄴 𑄛𑄣𑄧𑄁 𑄥𑄧𑄛𑄴𑄛𑄚𑄧𑄖𑄴𑅁
𑄃𑄬𑄇𑄴 𑄥𑄧𑄟𑄎𑄳𑄠 𑄇𑄣𑄌𑄚𑄬;
𑄇𑄟𑄧 𑄚𑄋𑄬 𑄞𑄖𑄴𑄪𑄚𑄴-𑄃𑄮 𑄟𑄚𑄬𑅁
𑄃𑄨𑄇𑄬𑄴 𑄖 𑄛𑄮 𑄎𑄛𑄚𑄧𑄖𑄴𑅁</p>

<p>𑄟𑄨𑄣𑄬 𑄖𑄨𑄚𑄴𑄮, 𑄟𑄧𑄢𑄧𑄘𑄴-𑄛𑄮 𑄌𑄬𑄢𑄴𑄝𑄮,
𑄏𑄢𑄴𑄝𑄮 𑄏𑄢𑄴𑄝𑄮, 𑄊𑄮𑄢𑄴𑄝𑄮 𑄊𑄮𑄢𑄴𑄝𑄮,
𑄒𑄨𑄇𑄴 𑄚𑄧 𑄘𑄮𑄚𑄴 𑄊𑄧𑄢𑄚𑄧𑄖𑄴𑅁
𑄖𑄬 𑄚𑄧𑄠𑄴 𑄖𑄬 𑄚𑄨𑄖𑄴𑄮 𑄘𑄮𑄎𑄬𑄭𑄠𑄬!
𑄃𑄨𑄚𑄴𑄘𑄨 𑄟𑄧𑄢𑄴 𑄛𑄬𑄉𑄖𑄳𑄠 𑄦𑄭𑄪𑄠𑄬,
𑄇𑄧𑄙𑄧𑄇𑄴 𑄡𑄬 𑄛𑄢𑄬 𑄝𑄨𑄌𑄢𑄧𑄖𑄴𑅁 </p>

<p>
𑄃𑄮 𑄘𑄬𑄝</p>

<p>𑄘𑄋 𑄃𑄉𑄪𑄚𑄬 𑄎𑄪𑄟𑄴 𑄛𑄮𑄢,
𑄘𑄘 𑄇𑄎𑄢𑄴 𑄃𑄢𑄇𑄧𑄢𑅁
𑄖𑄧𑄇𑄴𑄇𑄚𑄧𑄖𑄴 𑄈𑄧𑄢𑄚𑄬…
𑄥𑄪𑄉𑄬 𑄉𑄬𑄣𑄴 𑄌𑄨𑄉𑄮𑄚𑄴 𑄍𑄧𑄢𑅁</p>

<p>𑄥𑄧𑄚𑄖𑄴𑄖𑄣𑄨 𑄛𑄬𑄉𑄮 𑄥𑄚𑄴,
𑄚𑄉𑄧𑄢𑄴 𑄟𑄘𑄨 𑄚𑄚𑄉𑄚𑄴𑅁
𑄞𑄪𑄎𑄨 𑄇𑄪𑄎𑄬𑄢𑄴 𑄎𑄪𑄟𑄮𑄖𑄴 𑄙𑄚𑄴𑅁
𑄇𑄧𑄝𑄮 𑄇𑄪𑄢𑄬𑄢𑄴 𑄌𑄬 𑄇𑄪𑄢𑄬𑄢𑄴,
𑄉𑄪𑄣𑄴𑄌𑄪𑄙𑄪𑄢𑄨 𑄚𑄉𑄧𑄢𑄴 𑄟𑄘𑄬𑄢𑄴𑅁
𑄃𑄉𑄏𑄬𑄘𑄨 𑄟𑄬𑄊𑄴 𑄦𑄘𑄬𑄢𑄴𑅁
𑄘𑄬𑄝𑄠𑄴 𑄘𑄨𑄝𑄧 𑄏𑄧𑄢𑄴,
𑄃𑄮, 𑄏𑄧𑄢𑄴 𑄜𑄪𑄘𑄮…
𑄙𑄚𑄧 𑄈𑄪𑄌𑄴𑄪𑄚𑄴 𑄚𑄘𑄨 𑄘𑄬,
𑄃𑄟 𑄎𑄪𑄟𑄚𑄧𑄖𑄴 𑄛𑄧𑄢𑄴𑅁
𑄊𑄪𑄖𑄳𑄠 𑄉𑄮𑄢𑄖𑄴 𑄝𑄨𑄎𑄴𑄝𑄨𑄎𑄨𑄘𑄨,
𑄃𑄝𑄧𑄢𑄴 𑄈𑄬 𑄗𑄬𑄝𑄢𑄴 𑄥𑄧𑄌𑄴 𑄃𑄨𑄢𑄨 𑄘𑄨𑄌𑄴𑅁
𑄟𑄳𑄦𑄟𑄳𑄢, 𑄌𑄨𑄚𑄴𑄘𑄨𑄢𑄬, 𑄥𑄝𑄢𑄁, 𑄜𑄪𑄎𑄨,
𑄊𑄪𑄌𑄳𑄠, 𑄥𑄪𑄙𑄮, 𑄝𑄬𑄉𑄪𑄚𑄴 𑄝𑄨𑄎𑄨𑅁
𑄙𑄚𑄴 𑄇𑄪𑄎𑄮 𑄣𑄧𑄉𑄬 𑄘𑄨𑄝𑄧𑄁 𑄥𑄪𑄙𑄮,
𑄇𑄨𑄏𑄪 𑄝𑄨𑄎𑄴𑄝𑄨𑄎𑄨𑄘𑄨 𑄎𑄪𑄘𑄮 𑄎𑄪𑄘𑄮𑅁
𑄍𑄨𑄖𑄴𑄖𑄬𑄭 𑄎𑄪𑄟𑄚𑄧𑄖𑄴𑅁
𑄝𑄰𑄱𑄎𑄈𑄳𑄠 𑄙𑄚𑄴𑄉𑄧𑄎,
𑄛𑄪𑄢𑄬 𑄘𑄨𑄝𑄧 𑄟𑄧𑄚𑄧 𑄃𑄏𑅁
𑄃𑄮 𑄘𑄬𑄝…
𑄡𑄪𑄚𑄨 𑄃𑄚𑄧𑄌𑄴 𑄏𑄧𑄢𑄴
𑄃𑄟 𑄎𑄪𑄟𑄮𑄖𑄴 𑄛𑄧𑄢𑄴𑅁
𑄖𑄘𑄨 𑄃𑄪𑄙𑄮𑄘𑄮𑄇𑄴 𑄙𑄚𑄴𑄉𑄧𑄎,
𑄌𑄨𑄖𑄴 𑄞𑄪𑄎𑄮𑄇𑄴 𑄟𑄧𑄚𑄚𑄨𑅁
𑄦𑄃𑄮𑄌𑄴 𑄛𑄪𑄢𑄮𑄇𑄴 𑄥𑄧𑄛𑄴𑄛𑄚𑄧𑄖𑄴𑅁 </p>

<p>
𑄟𑄫𑄣𑄴 𑄝𑄨𑄏𑄪</p>

<p>𑄝𑄮𑄚𑄰𑄱 𑄦𑄘𑄧𑄖𑄴 𑄛𑄨𑄙𑄬𑄟𑄧𑄎,
𑄝𑄬𑄝𑄬 𑄦𑄘𑄧𑄖𑄴 𑄥𑄉𑄧𑄢𑄴 𑄛𑄧𑄏𑅁
𑄚𑄪𑄠𑄮 𑄥𑄨𑄣𑄪𑄟𑄴 𑄘𑄨𑄝𑄇𑄴 𑄃𑄚𑄨,
𑄟𑄧 𑄟𑄧𑄚𑄧𑄖𑄴 𑄞𑄧𑄎𑄚𑄴 𑄃𑄏𑅁
𑄉𑄬𑄣𑄬𑄴 𑄇𑄨𑄣𑄬𑄴 𑄝𑄨𑄣𑄬𑄴 𑄝𑄨𑄣𑄬𑄴,
𑄝𑄬𑄝𑄬-𑄝𑄮𑄚𑄰𑄱 𑄃𑄟 𑄃𑄪𑄘𑄮𑄚𑄧𑄖𑄴𑅁
𑄟𑄟 𑄦𑄎𑄬𑄢𑄴 𑄈𑄪𑄎𑄨𑄠𑄬…
𑄝𑄬𑄝𑄬-𑄝𑄮𑄚𑄭𑄮 𑄃𑄨𑄌𑄳𑄠𑄧𑄚𑄴,
𑄝𑄨𑄏𑄪 𑄝𑄬𑄢𑄚𑄧𑄖𑄴𑅁</p>

<p>𑄟𑄧𑄚𑄴 𑄉𑄪𑄟𑄪𑄌𑄳𑄠 𑄇𑄪𑄖𑄴𑄪𑄢𑄨𑄝𑄚,
𑄃𑄨𑄌𑄬𑄴 𑄖𑄢𑄴 𑄇𑄨 𑄦𑄰𑄱𑄠𑄬 𑄌𑄧𑄚𑅁
𑄃𑄘𑄟𑄧𑄢𑄴 𑄝𑄪𑄢𑄮𑄝𑄪𑄢𑄨,
𑄎𑄪-𑄃𑄪 𑄎𑄪 𑄘𑄬𑄢𑄴 𑄒𑄬𑄋𑄧𑄖𑄴 𑄙𑄧𑄢𑄨,
𑄉𑄪𑄢𑄧𑄎𑄧𑄚𑄴 𑄡 𑄃𑄊𑄧𑄚𑄴
𑄇𑄨𑄢𑄴𑄝𑄬 𑄉𑄧𑄢𑄬𑄢𑄴, 𑄦𑄎𑄬𑄢𑄴, 𑄟𑄘𑄬𑄢𑄴,
𑄉𑄮𑄘 𑄘𑄨𑄚𑄴𑄮 𑄇𑄘𑄬 𑄘𑄬𑄢𑄴,
𑄦𑄎𑄨 𑄇𑄧𑄣𑄧𑄇𑄴 𑄇𑄧𑄣𑄧𑄇𑄴 𑄉𑄧𑄢𑄨𑄚𑄬𑅁
𑄝𑄨𑄏𑄪 𑄖𑄭𑄪 𑄃𑄨𑄌𑄴𑄮𑄌𑄴 𑄞𑄨𑄣𑄨𑄚𑄬𑅁
𑄘𑄧𑄌𑄴 𑄊𑄧𑄢𑄴 𑄝𑄬𑄢𑄬 𑄛𑄎𑄧𑄚𑄴 𑄈𑄬𑄣𑄪𑄁,
𑄦𑄭𑄪𑄠𑄬 𑄡𑄬𑄇𑄬𑄴 𑄛𑄬𑄖𑄴 𑄃𑄪𑄝𑄪𑄁𑄛𑄪𑄁!
𑄇𑄪𑄠𑄬𑄁 𑄃𑄣𑄪, 𑄘𑄢𑄴𑄎𑄳𑄠 𑄃𑄨𑄎𑄬,
𑄚𑄧 𑄇𑄧𑄋𑄧𑄢𑄴 𑄞𑄬𑄭𑄣𑄧𑄇𑄴 𑄟𑄨𑄏𑄬 𑄟𑄨𑄏𑄬𑅁
𑄇𑄟𑄴𑄮𑄝𑄨 𑄢𑄚𑄳𑄠 𑄛𑄎𑄧𑄚𑄚𑄴,
𑄈𑄬𑄣𑄬 𑄝𑄧𑄣𑄬 𑄝𑄏𑄨 𑄗𑄠𑄴 𑄛𑄧𑄢𑄚𑄚𑄴!
𑄣𑄋𑄬𑄣𑄴 𑄘𑄨𑄊𑄮𑄣𑄨 𑄛𑄧𑄗𑄴 𑄝𑄬…
𑄃𑄮 𑄞𑄬𑄭𑄣𑄧𑄇𑄴, 𑄡𑄬𑄭 𑄡𑄬𑄭, 𑄡𑄬…𑅁</p>

<p>𑄎𑄪-𑄃𑄪 𑄎𑄪 𑄘𑄨𑄣𑄪𑄁𑄉𑄰𑄱 𑄎𑄨𑄙𑄪𑄢𑄬,
“𑄘𑄬𑄊𑄨𑄣𑄬 𑄞𑄧𑄎𑄧𑄘𑄮𑄇𑄴 𑄥𑄧𑄖𑄴𑄪𑄢𑄬”…
𑄃𑄬𑄉𑄬 𑄃𑄬𑄉𑄬…
𑄥𑄬𑄛𑄴-𑄝𑄧𑄖𑄴𑄖 𑄘𑄨𑄣𑄧 𑄝𑄬𑄉𑄧𑄢𑄬𑅁
𑄌𑄚𑄳𑄦, 𑄥𑄨𑄁𑄉𑄧𑄝, 𑄃𑄨𑄎𑄮𑄢𑄧𑄖𑄴,
𑄝𑄧𑄎𑄨𑄣𑄧𑄁 𑄦𑄎𑄨-𑄢𑄧𑄋𑄬 𑄟𑄮𑄚𑄮𑄊𑄧𑄢𑄧𑄖𑄴𑅁
𑄎𑄧𑄉𑄧𑄢𑄖𑄴 𑄛𑄎𑄧𑄚𑄴𑄖𑄮𑄚𑄴 𑄈𑄎𑄨 𑄈𑄬𑄭,
𑄝𑄬𑄢𑄬𑄝𑄧𑄁 𑄉𑄮𑄘 𑄘𑄨𑄚𑄴𑄮 𑄟𑄧𑄚𑄴 𑄛𑄪𑄢𑄬𑅁 </p>

<p>
𑄝𑄨𑄏𑄪 𑄃𑄬𑄣𑄬…</p>

<p>𑄃𑄩𑄙𑄧𑄊𑄧𑄢𑄴 𑄖𑄨𑄘𑄨 𑄃𑄪𑄙𑄬,
𑄝𑄨𑄏𑄪 𑄢𑄧𑄋𑄬 𑄟𑄧𑄚𑄚𑄴 𑄢𑄋𑄬𑄣𑄬𑅁
𑄜𑄨𑄢𑄨 𑄡𑄁 𑄌𑄨𑄉𑄮𑄚𑄴 𑄇𑄣𑄧𑄖𑄴,
𑄢𑄮𑄘𑄴-𑄏𑄧𑄢𑄴 𑄟𑄳𑄦𑄮𑄠𑄬…
𑄖𑄨𑄘𑄨𑄢𑄴 𑄖𑄨𑄘𑄨𑄢𑄴 𑄝𑄬𑄢𑄚!
𑄥𑄧𑄘𑄚𑄧𑄢𑄴 𑄃𑄬𑄇𑄴𑄘𑄧𑄣 𑄛𑄪𑄇𑄴,
𑄚𑄨𑄖𑄴𑄮 𑄟𑄙𑄖𑄴𑅁
𑄌𑄮𑄊𑄮𑄖𑄴 𑄞𑄎𑄧𑄚𑄴 𑄥𑄬 𑄘𑄨𑄚𑄪𑄚𑄴,
𑄈𑄧𑄢𑄧 𑄈𑄧𑄢𑄧 𑄟𑄨𑄙𑄬 𑄟𑄨𑄙𑄬𑅁
𑄥𑄨𑄣𑄮𑄚𑄮 𑄙𑄮𑄢𑄴 𑄥𑄨𑄣𑄧𑄖𑄴 𑄊𑄪𑄎𑄨,
𑄙𑄢𑄴𑄛𑄖𑄴𑄨 𑄖𑄪𑄣𑄨𑅁
𑄏𑄪𑄢𑄨 𑄛𑄧𑄎𑄳𑄠 𑄇𑄧𑄢𑄳𑄦 𑄃𑄟𑄴,
𑄒𑄦𑄴𑄢𑄴 𑄚𑄬𑄭 𑄇𑄧𑄝𑄣𑄧 𑄊𑄟𑄴,
𑄍𑄪𑄣𑄨 𑄈𑄬𑄭 𑄇𑄎𑄧𑄢𑄴 𑄉𑄪𑄣𑄨𑅁
𑄜𑄪𑄣𑄴 𑄝𑄨𑄏𑄪 𑄃𑄬𑄣𑄬…
𑄊𑄪𑄟𑄴 𑄚𑄬𑄭 𑄢𑄬𑄖𑄴𑄮 𑄦𑄧𑄣𑄬𑅁
𑄇𑄧𑄘𑄧 𑄇𑄧𑄙 𑄥𑄧𑄠𑄴𑄥𑄉𑄧𑄢𑄴,
𑄗𑄘𑄢𑄧𑄖𑄴 𑄢𑄬𑄖𑄴𑄮 𑄛𑄧𑄦𑄴𑄢𑄴!
𑄇𑄧𑄚𑄴𑄚 𑄃𑄉𑄬 𑄖𑄪𑄣𑄨𑄝𑄧 𑄜𑄪𑄣𑄴,
𑄜𑄪𑄣𑄴 𑄜𑄪𑄣𑄴…
𑄝𑄨𑄌𑄴𑄮𑄚𑄧𑄖𑄴 𑄛𑄪𑄢𑄨 𑄗𑄚,
𑄊𑄪𑄟𑄴 𑄚𑄧 𑄦𑄧𑄠𑄴 𑄉𑄧𑄟𑄬𑄘𑄣𑄬𑅁 </p>

<p>
𑄝𑄨𑄏𑄪 𑄖𑄭𑄪 𑄃𑄬𑄝𑄬 𑄞𑄨𑄣𑄨𑄚𑄬</p>

<p>𑄉𑄏𑄬 𑄉𑄏𑄬 𑄚𑄚𑄚𑄴 𑄜𑄪𑄣𑄴,
𑄚𑄚𑄚𑄴 𑄜𑄬𑄉𑄮 𑄉𑄩𑄖𑄴𑅁
𑄘𑄧𑄉𑄨𑄚𑄧 𑄦𑄝 𑄍𑄧𑄢𑄚𑄴 𑄛𑄨𑄠𑄬,
𑄘𑄬𑄝𑄇𑄣, 𑄃𑄨𑄖𑄴𑄪𑄇𑄴 𑄃𑄨𑄖𑄴𑄪𑄇𑄴 𑄏𑄧𑄢𑄴,
𑄏𑄨𑄟𑄨𑄣𑄚𑄨 𑄎𑄨𑄢𑄬𑄚𑄴-𑄚𑄬𑄭𑄠𑄬𑅁
𑄦𑄧𑄣𑄬-𑄚𑄧-𑄝𑄮 𑄈𑄪𑄠𑄮 𑄛𑄧𑄢𑄬,
𑄏𑄧𑄢𑄴 𑄗𑄬𑄉𑄬𑄣𑄬 𑄎𑄢𑄴 𑄉𑄧𑄢𑄬𑅁
𑄉𑄞𑄪𑄢𑄴𑄣𑄧𑄉𑄧𑄢𑄴 𑄉𑄪𑄘𑄪𑄈𑄢,
𑄉𑄞𑄪𑄢𑄨𑄘𑄉𑄨𑄢𑄴 𑄜𑄪𑄣𑄴𑄍𑄧𑄢𑅁
𑄌𑄨𑄉𑄮𑄚𑄴 𑄌𑄨𑄎𑄨 𑄦𑄟𑄨𑄎𑄬 𑄚𑄁 𑄊𑄨𑄚𑄬,
𑄝𑄨𑄏𑄪 𑄖𑄭𑄪 𑄃𑄬𑄝𑄬 𑄞𑄨𑄣𑄨𑄚𑄬𑅁
𑄚𑄪𑄠𑄮 𑄚𑄪𑄠𑄮 𑄥𑄨𑄣𑄪𑄟𑄴,
𑄛𑄨𑄎𑄨𑄍𑄧𑄢, 𑄇𑄚𑄴𑄝𑄏𑅁
𑄇𑄪𑄙𑄪 𑄇𑄪𑄙𑄪 𑄝𑄬𑄢𑄬𑄝𑄢𑄴
𑄥𑄧𑄠𑄴𑄥𑄉𑄧𑄢𑄴 𑄟𑄧𑄚𑄧 𑄃𑄏𑅁
𑄃𑄚𑄨𑄝𑄬 𑄝𑄨𑄚𑄨𑄞𑄖𑄴 𑄊𑄖𑄳𑄠,
𑄃𑄬𑄝𑄬 𑄛𑄨𑄙𑄬-𑄟𑄧𑄎 𑄣𑄰𑄱𑅁
𑄉𑄞𑄪𑄢𑄬 𑄜𑄪𑄘𑄬𑄝𑄇𑄴 𑄢𑄮𑄚𑄴𑄝𑄎𑄨, 𑄇𑄝𑄰𑄱,
𑄃𑄨𑄚𑄴𑄘𑄨-𑄃𑄪𑄚𑄴𑄘𑄨 𑄈𑄭𑄪 𑄈𑄰𑄱𑅁
𑄟𑄨𑄙𑄬 𑄎𑄧𑄉𑄧𑄢𑄢𑄴 𑄈𑄪𑄟𑄴 𑄟𑄙𑄖𑄴 𑄉𑄧𑄢𑄨,
𑄖𑄭𑄪 𑄃𑄬𑄝𑄬 𑄃𑄪𑄢𑄨 𑄃𑄪𑄢𑄨𑅁
𑄥𑄬𑄚𑄬 𑄌𑄨𑄎𑄨 𑄚𑄁 𑄊𑄨𑄚𑄬,
𑄝𑄨𑄏𑄪 𑄖𑄭𑄪 𑄃𑄬𑄝𑄬 𑄞𑄨𑄣𑄨𑄚𑄬𑅁
𑄎𑄨𑄘𑄬𑄎𑄨𑄖𑄳𑄠 𑄇𑄮𑄉𑄨𑄣𑄧 𑄢𑄧,
𑄌𑄪𑄖𑄴𑄨 𑄘𑄮𑄉𑄚𑄧𑄖𑄴 𑄉𑄧 𑄉𑄧, 𑄖𑄪𑄋𑄮𑄣𑄮𑄛𑄪𑄘𑄨𑄘𑄉𑄨𑅁
𑄟𑄟 𑄢𑄚𑄬𑄢𑄴 𑄎𑄧𑄉𑄧𑄢,
𑄞𑄪𑄎𑄨 𑄡𑄨𑄠𑄬 𑄌𑄮𑄣𑄴 𑄇𑄢,
𑄛𑄮𑄖𑄳𑄠 𑄊𑄪𑄟𑄧𑄖𑄴𑄪𑄚𑄴 𑄎𑄉𑄨𑅁
𑄌𑄨𑄎𑄨 𑄟𑄧𑄚𑄚𑄴 𑄈𑄪𑄎𑄨 𑄈𑄪𑄎𑄨,
𑄎𑄪𑄢𑄴 𑄝𑄋𑄮𑄢𑄨 𑄛𑄬𑄭𑄚𑄬𑅁
𑄦𑄟𑄨𑄎𑄬 𑄖𑄧𑄢𑄬 𑄚𑄁 𑄊𑄨𑄚𑄬,
𑄝𑄨𑄏𑄪 𑄖𑄭𑄪 𑄃𑄬𑄝𑄬 𑄞𑄨𑄣𑄨𑄚𑄬𑅁
𑄇𑄧𑄢𑄧𑄘𑄴 𑄃𑄪𑄖𑄬𑄴 𑄣𑄬𑄣𑄧𑄟𑄴𑄛𑄘,
𑄣𑄧𑄎 𑄣𑄧𑄎 𑄛𑄢𑄋 𑄃𑄉𑅁
𑄌𑄨𑄉𑄮𑄚𑄴 𑄍𑄧𑄢𑄚𑄴 𑄦𑄭𑄪𑄠𑄬,
𑄍𑄉 𑄃𑄪𑄢𑄬 𑄍𑄉𑅁
𑄚𑄧 𑄟𑄨𑄣𑄧𑄚𑄴 𑄟𑄌𑄴-𑄇𑄋𑄢𑅁
𑄝𑄬𑄝𑄬 𑄡𑄨𑄠𑄬 𑄖𑄮𑄚𑄴 𑄖𑄮𑄉𑅁
𑄣𑄧𑄉𑄬 𑄡𑄨𑄠𑄧𑄚𑄴 𑄥𑄧𑄁𑄥𑄧𑄟𑄎𑄳𑄠,
𑄖𑄮𑄉𑄬𑄝𑄇𑄴 𑄇𑄖𑄴𑄮𑄣𑄴𑄔𑄨𑄋𑄨,
𑄌𑄬𑄋𑄬𑄖𑄢 𑄍𑄧𑄢𑄛𑄢𑄧𑄖𑄴𑅁
𑄇𑄪𑄠𑄬𑄁 𑄃𑄣𑄪, 𑄖𑄖𑄴 𑄃𑄣𑄪,
𑄘𑄫𑄢𑄧𑄖𑄴 𑄚𑄨𑄝𑄨𑄣𑄨 𑄏𑄢𑄧𑄖𑄴𑅁</p>

<p>𑄝𑄏𑄬𑄝𑄇𑄴 𑄎𑄨𑄘𑄬𑄎𑄨𑄖𑄳𑄠
𑄇 𑄛𑄎𑄧𑄚𑄚𑄴 𑄦𑄧𑄠𑄴 𑄇𑄧𑄠𑄴 𑄛𑄧𑄖𑄴 𑄘𑄨𑄚𑄬𑄭𑅁
𑄃𑄬 𑄎𑄠𑄴𑄎𑄪𑄉𑄮𑄣𑄴…
𑄝𑄨𑄏𑄪 𑄖𑄭𑄪 𑄃𑄬𑄝𑄬 𑄞𑄨𑄣𑄨𑄚𑄬𑅁</p>

<p>𑄚𑄪𑄠𑄮 𑄥𑄋𑄪 𑄝𑄚𑄬𑄣𑄧 𑄝𑄝, 
𑄃𑄨𑄎𑄮𑄢𑄚𑄴 𑄖𑄪𑄚𑄬𑄢𑄴 𑄘𑄘𑅁
𑄛𑄮𑄣𑄴 𑄘𑄬𑄢𑄴 𑄇𑄬𑄘𑄇𑄴𑄖𑄪𑄇𑄴𑅁
𑄢𑄨𑄚𑄨 𑄌𑄢𑄴 𑄜𑄨𑄢𑄨 𑄜𑄨𑄢𑄨,
𑄎𑄧𑄉 𑄌𑄢𑄴 𑄃𑄪𑄢𑄨 𑄃𑄪𑄢𑄨,
𑄜𑄪𑄣𑄳𑄠𑄁 𑄈𑄘𑄴𑄘𑄮𑄁 𑄃𑄪𑄎𑄪𑄇𑄴𑄌𑄪𑄇𑄴𑅁</p>

<p>𑄌𑄮𑄣𑄪𑄚𑄴 𑄃𑄮𑄣𑄬 𑄛𑄧𑄖𑄴𑄧𑄚𑄴𑄘𑄰𑄱 𑄇𑄨𑄎𑄬𑄚𑄨,
𑄣𑄪𑄎𑄬𑄴 𑄚𑄇𑄨 𑄔𑄨𑄋𑄨𑄇𑄨𑄣𑄬 𑄊𑄎𑄪𑄚𑄨𑅁
𑄚𑄪𑄠𑄮 𑄞𑄢𑄴𑄝𑄢𑄨 𑄝𑄧𑄘𑄧𑄣𑄨,
𑄣𑄨𑄝𑄨 𑄛𑄪𑄏𑄨 𑄢𑄊𑄬𑄭𑄠𑄳𑄠𑄧𑅁
𑄇𑄨𑄣𑄬𑄴-𑄛𑄧𑄢𑄴𑄥𑄪 𑄝𑄨𑄏𑄪 𑄃𑄬𑄣𑄬,
𑄃𑄎𑄬𑄢𑄴 𑄗𑄬𑄘𑄧 𑄚𑄧𑄠𑄴 𑄔𑄨𑄋𑄨𑄝𑄮𑅁
𑄃𑄬 𑄎𑄠𑄴𑄎𑄪𑄉𑄮𑄣𑄴 𑄥𑄬𑄚𑄬,
𑄃 𑄚𑄉𑄪𑄢𑄨 𑄖𑄬𑄃𑄪𑄌𑄳𑄠 𑄚𑄁 𑄊𑄨𑄚𑄬,
𑄝𑄨𑄏𑄪 𑄖𑄭𑄪 𑄃𑄬𑄝𑄬 𑄞𑄨𑄣𑄨𑄚𑄬𑅁
𑄝𑄝 𑄚𑄧 𑄛𑄢𑄬𑄢𑄴 𑄃𑄉𑄧 𑄙𑄧𑄇𑄴 𑄌𑄧𑄣𑄨,
𑄚𑄨𑄢𑄨𑄖𑄨𑄖𑄳𑄠 𑄎𑄨𑄁𑄇𑄚𑄨𑅁
𑄃𑄧𑄞𑄛𑄴𑄛𑄚𑄴 𑄣𑄧𑄉𑄬 𑄥𑄧𑄟𑄢𑄴𑅁
𑄝𑄨𑄏𑄪 𑄝𑄎𑄢𑄴 𑄙𑄧𑄢𑄨𑄝𑄧 𑄞𑄨𑄣𑄨,
𑄚𑄨𑄏𑄨 𑄗𑄧𑄠𑄴 𑄛 𑄢𑄊𑄬𑄠𑄳𑄠𑄬,
𑄊𑄪𑄌𑄳𑄠 𑄥𑄪𑄙𑄮 𑄃𑄬𑄇𑄴 𑄟𑄧𑄚𑄴 𑄖𑄪𑄣𑄨𑅁
𑄞𑄣𑄧𑄇𑄴 𑄘𑄨𑄚𑄴 𑄙𑄧𑄢𑄨 𑄃𑄊𑄬,
𑄃𑄮𑄎𑄮𑄣𑄬𑄋𑄧 𑄛𑄧𑄙𑄧 𑄙𑄉𑄬,
𑄇𑄧𑄇𑄳𑄢𑄬𑄝𑄮𑄖𑄴 𑄉𑄧𑄢𑄨𑄚𑄬𑅁
𑄝𑄬𑄉𑄧𑄢𑄴 𑄦𑄃𑄮𑄎𑄧𑄢𑄴 𑄃𑄨𑄇𑄴𑄮 𑄘𑄨𑄚𑄴,
𑄝𑄨𑄏𑄪 𑄖𑄭𑄪 𑄃𑄬𑄝𑄬 𑄞𑄨𑄣𑄨𑄚𑄬𑅁 </p>

<p>
𑄘𑄨𑄣𑄧 𑄇𑄬𑄚</p>

<p>𑄡𑄪𑄚𑄨 𑄌𑄨𑄖𑄴 𑄛𑄪𑄢𑄨 𑄗𑄌𑄴 𑄌𑄨𑄉𑄮𑄚𑄴 𑄝𑄬,
𑄃𑄉𑄬𑄞𑄉𑄬 𑄇𑄧𑄋𑄧𑄢𑄴 𑄥𑄨𑄠𑄬…
𑄇𑄪𑄠𑄬𑄁 𑄃𑄣𑄪 𑄟𑄨𑄏𑄬𑄭𑄠𑄬 𑄛𑄎𑄧𑄚𑄴 𑄖𑄮𑄚𑄴,
𑄎𑄧𑄉𑄧𑄢𑄢𑄴 𑄃𑄇𑄴 𑄢𑄪𑄏𑄨 𑄗𑄰𑄱 𑄘𑄨𑄝𑄬𑅁
𑄌𑄬𑄌𑄴 𑄥𑄨𑄠𑄬…
𑄡𑄪𑄚𑄨 𑄛𑄎𑄨 𑄗𑄁𑄉𑄨,
𑄝𑄢𑄳𑄦 𑄝𑄢𑄳𑄦 𑄉𑄧𑄢𑄨,
𑄣𑄇𑄴 𑄛𑄬𑄣𑄬,
𑄝𑄝-𑄟𑄟𑄢𑄬 𑄇𑄰𑄱 𑄘𑄨𑄝𑄬𑅁</p>

<p>𑄝𑄨𑄏𑄪 𑄃𑄧𑄇𑄴𑄖𑄧𑄖𑄴 𑄃𑄪𑄢𑄴𑄝𑄮 𑄟𑄧𑄚𑄴,
𑄡𑄢𑄬 𑄇𑄪𑄠𑄬 𑄝𑄨𑄏𑄪 𑄈𑄧𑄕𑄴𑅁
𑄥𑄬𑄘𑄨𑄚𑄳𑄠 𑄡𑄪𑄚𑄨 𑄖𑄧𑄢𑄴 𑄟𑄬𑄭𑄠𑄬-𑄘𑄧𑄠𑄬 
		𑄈𑄬𑄭 𑄚𑄧 𑄛𑄁,
		𑄚𑄧 𑄛𑄪𑄢𑄮𑄠𑄴 𑄟𑄧𑄚𑄴𑅁
𑄇𑄧𑄖𑄴𑄧𑄟𑄚𑄴 𑄌𑄪𑄉𑄪𑄣𑄪𑄁 𑄈𑄧𑄝𑄧𑄢𑄴 𑄛𑄌𑄴,
𑄡𑄪𑄚𑄨 𑄟𑄧𑄢𑄬 𑄌𑄨𑄖𑄴 𑄛𑄪𑄢𑄨 𑄗𑄌𑄴𑅁
𑄝𑄨𑄉𑄨𑄘𑄨 𑄇𑄨𑄢𑄨𑄟𑄨𑄢𑄨 𑄉𑄧𑄢𑄨,
𑄖𑄧𑄢𑄬 𑄡𑄪𑄚𑄨 𑄘𑄪𑄈𑄴 𑄘𑄨 𑄗𑄁𑅁
𑄈𑄬𑄟 𑄉𑄧𑄢𑄨 𑄘𑄨𑄌𑄴 𑄌𑄨𑄇𑄴𑄮,
𑄡𑄪𑄚𑄨-𑄃𑄮 𑄖𑄭𑄪 𑄦𑄰𑄱 𑄖𑄬 𑄗𑄌𑄴 𑄟𑄧𑄢𑄴 𑄉𑄪𑄢𑄧𑄎𑄧𑄚𑄴𑅁
𑄃𑄨𑄎𑄮𑄢𑄮 𑄟𑄙𑄖𑄴 𑄝𑄰𑄱 𑄗𑄬𑄝𑄧𑄁,
𑄚𑄚𑄚𑄴 𑄘𑄪𑄊𑄮-𑄦𑄣𑄧 𑄇𑄧𑄙 𑄉𑄧𑄛𑄴 𑄘𑄨𑄝𑄧𑄁𑅁
𑄖𑄢 𑄎𑄋𑄣𑄴 𑄦𑄣𑄬𑄣𑄬
𑄥𑄪𑄇𑄴𑄖𑄢𑄝𑄮 𑄃𑄪𑄙𑄨𑄣𑄬,
𑄖𑄬𑄦𑄴, 𑄡 𑄊𑄧𑄢𑄧𑄖𑄴 𑄖𑄬 𑄣𑄧𑄢𑄴 𑄘𑄨𑄝𑄧𑄁𑅁</p>

<p>𑄡𑄪𑄚𑄨 𑄃𑄚𑄬 𑄘𑄬𑄝𑄠𑄴 𑄏𑄧𑄢𑄴,
𑄚𑄧 𑄗𑄠𑄴 𑄡𑄪𑄚𑄨 𑄎𑄪𑄚𑄮 𑄛𑄧𑄦𑄴𑄢𑄴𑅁
𑄌𑄚𑄳𑄦𑄞𑄪𑄢𑄮𑄖𑄴 𑄦𑄬𑄣𑄚𑄴 𑄘𑄨𑅁
𑄘𑄬𑄝 𑄏𑄨𑄟𑄨𑄣𑄚𑄨𑄖𑄴…
𑄖𑄧 𑄟𑄪𑄠𑄮 𑄌𑄬𑄢𑄇𑄴 𑄌𑄬 𑄗𑄬𑄟𑄴 𑄦𑄃𑄮𑄎𑄬,
𑄌𑄪𑄢𑄴 𑄉𑄧𑄢𑄨 𑄉𑄧𑄢𑄨, 𑄌𑄮𑄊𑄮𑄣𑄬𑄎𑄚𑄴𑄘𑄨𑅁</p>

<p>𑄇𑄧𑄋𑄧𑄢𑄴 𑄘𑄧 𑄇𑄧𑄋𑄧𑄢𑄴 𑄌𑄨𑄖𑄴𑄨,
𑄞𑄋𑄨 𑄇𑄧𑄣𑄬 𑄇𑄧 𑄃𑄨𑄇𑄴𑄨𑅁
𑄃𑄚𑄴𑄘𑄎𑄬 𑄚𑄧 𑄛𑄪𑄢𑄬𑄌𑄴 𑄦𑄧𑄠𑄴-𑄣𑄧𑄝𑄧𑄠𑄴𑅁
𑄡𑄪𑄚𑄨 𑄖𑄧 𑄦𑄘𑄬 𑄛𑄎𑄧𑄚𑄴-𑄎𑄧𑄉𑄧𑄢…
𑄈𑄬 𑄚𑄧 𑄛𑄁𑄉𑄨; 𑄃𑄬 𑄎𑄨𑄁𑄇𑄚𑄨𑄖𑄴
𑄘𑄨𑄣𑄧 𑄇𑄬𑄚 𑄡𑄬𑄘𑄧 𑄚𑄧𑄠𑄴𑅁 </p>

<p>
𑄦𑄬𑄣𑄜𑄬𑄣 𑄎𑄨𑄁𑄇𑄚𑄨</p>

<p>𑄘𑄫𑄢𑄧𑄢𑄴 𑄝𑄬-𑄝𑄟𑄧𑄖𑄴
𑄛𑄪𑄢𑄨 𑄃𑄊𑄧𑄁 𑄃𑄧𑄚𑄣𑄧𑄖𑄴𑅁
𑄡𑄨𑄙𑄪 𑄚𑄬𑄭 𑄔𑄨𑄋𑄨𑄇𑄨𑄣 𑄢𑄧,
𑄚𑄬𑄭 𑄟𑄧 𑄚𑄋𑄬 𑄃𑄬𑄇𑄴 𑄜𑄪𑄚𑄴 𑄝𑄧!
𑄥𑄨𑄙𑄪 𑄃𑄊𑄧𑄁 𑄟𑄭𑄪;
𑄉𑄧𑄞𑄨𑄚𑄴 𑄖𑄢𑄪𑄟𑄴 𑄏𑄢𑄧𑄖𑄴!
𑄃𑄧𑄥𑄨𑄎𑄨, 𑄇𑄪𑄞𑄎𑄬!
𑄢𑄨𑄛𑄴 𑄢𑄨𑄛𑄴 𑄇𑄧𑄝𑄮 𑄇𑄪𑄢𑄨 𑄡𑄢𑄴,
𑄞𑄮𑄘𑄬 𑄌𑄁, 𑄌𑄨𑄚𑄴𑄘𑄬 𑄌𑄁,
𑄗𑄚𑄴 𑄚𑄧 𑄛𑄁! 𑄥𑄧𑄚𑄴 𑄚𑄬𑄭!
𑄟𑄧𑄢𑄴 𑄃𑄬 𑄟𑄙𑄚𑄴; 
𑄞𑄧𑄎𑄚𑄴 𑄃𑄧𑄇𑄪𑄣𑄮𑄖𑄴!!!</p>

<p>𑄢𑄙𑄟𑄧𑄚𑄴 𑄥𑄬𑄚𑄛𑄧𑄖𑄨 𑄚𑄬𑄭 𑄟𑄧 𑄣𑄧𑄉𑄬,
𑄚𑄬𑄭 𑄎𑄧𑄣𑄴𑄉𑄚𑄴𑄏 𑄝𑄪𑄚𑄨𑄠𑄬 𑄙𑄧𑄚𑄴𑄛𑄪𑄘𑄨𑅁
𑄥𑄰𑄱𑄚𑄳𑄠𑄧 𑄚𑄬𑄭, 𑄥𑄟𑄧𑄚𑄴𑄖𑄧 𑄚𑄬𑄭,
𑄖𑄢𑄬𑄁, 𑄢𑄨𑄏𑄬𑄋𑄧𑄖𑄴 𑄃𑄝𑄧𑄢𑄴 𑄈𑄬 𑄃𑄊𑄧𑄁,
𑄡𑄪𑄘𑄴𑄙𑄮𑄖𑄴 𑄃𑄪𑄙𑄨!!!</p>

<p>𑄟𑄧 𑄇𑄚𑄧𑄖𑄴, 𑄞𑄎𑄬 𑄥𑄧𑄛𑄴𑄛𑄚𑄧𑄖𑄴,
𑄇𑄖𑄴𑄇𑄖𑄳𑄠 𑄇𑄬𑄖𑄴𑄇𑄬𑄖𑄳𑄠 𑄢𑄧!
𑄚𑄨𑄏𑄨 𑄢𑄬𑄘𑄮𑄖𑄴 𑄞𑄨𑄢𑄬𑄎𑄧𑄢𑄴
𑄉𑄪𑄎𑄨 𑄉𑄪𑄎𑄨 𑄇𑄚𑄪𑄚𑄨!
𑄥𑄧𑄁𑄥𑄢𑄴 𑄡𑄪𑄘𑄴𑄙𑄮𑄖𑄴,
𑄟𑄮-𑄟𑄨𑄖𑄴 𑄛𑄨𑄖𑄴 𑄝𑄏𑄬𑄭𑄠𑄬,
𑄃𑄨𑄇𑄴𑄮 𑄝𑄧𑄚𑄴𑄘 (𑄛𑄬𑄑𑄪𑄇𑄴) 𑄟𑄭𑄪,
𑄝𑄚𑄳𑄦 𑄉𑄧𑄋𑄋𑄧𑄢𑄴 𑄦𑄬𑄣𑄜𑄬𑄣 𑄎𑄨𑄁𑄇𑄚𑄨!!! </p>

<p>
𑄦𑄨𑄣𑄮 𑄞𑄨𑄘𑄨𑄢𑄬</p>

<p>𑄘𑄁𑄘𑄋𑄳𑄠 𑄌𑄨𑄖𑄴𑄖𑄚𑄴 𑄎𑄪𑄢𑄬𑄟𑄴 𑄞𑄨𑄣𑄨,
𑄖𑄨𑄢𑄮𑄌𑄳𑄠 𑄟𑄧𑄚𑄧𑄖𑄴 𑄛𑄣𑄴 𑄖𑄪𑄣𑄨𑅁
𑄝𑄬𑄢𑄬𑄣𑄪𑄁 𑄘𑄬𑄌𑄴-𑄝𑄨𑄘𑄬𑄌𑄴,
𑄛𑄧𑄙𑄬-𑄊𑄘𑄬, 𑄥𑄧𑄦𑄴𑄢𑄬-𑄝𑄧𑄚𑄴𑄘𑄧𑄢𑄬𑅁
𑄚𑄧 𑄛𑄢𑄨𑄣𑄪𑄁 𑄌𑄨𑄖𑄴 𑄎𑄪𑄢𑄬,
𑄃𑄬 𑄟𑄧𑄚𑄧 𑄦𑄃𑄮𑄌𑄴 𑄛𑄪𑄢𑄬,
𑄟𑄧 𑄟𑄧𑄚𑄚𑄴 𑄦𑄟𑄨𑄎𑄬 𑄛𑄪𑄢𑄨 𑄗𑄠𑄴,
𑄦𑄬𑄣𑄴 𑄟𑄮𑄚𑄮 𑄦𑄨𑄣𑄮 𑄞𑄨𑄘𑄨𑄢𑄬𑅁</p>

<p>𑄇𑄢𑄬 𑄛𑄬𑄙𑄧 𑄌𑄠𑄴?
𑄇𑄢𑄬 𑄘𑄬𑄙𑄧 𑄌𑄠𑄴?
𑄟𑄧 𑄟𑄧𑄚𑄚𑄴 𑄟𑄭𑄪 𑄙𑄧𑄢𑄨 𑄚𑄧 𑄛𑄁𑅁
𑄥𑄬𑄌𑄴-𑄟𑄬𑄌𑄴 𑄟𑄧𑄚𑄚𑄴 𑄗𑄨𑄢𑄴 𑄉𑄧𑄢𑄨,
𑄦𑄧𑄘𑄧 𑄎𑄉𑄖𑄴 𑄃𑄬𑄣𑄪𑄁 𑄜𑄨𑄢𑄨…
𑄦𑄨𑄘𑄮𑄖𑄴 𑄖𑄪𑄣𑄨 𑄛𑄢𑄧𑄁 𑄚𑄇𑄨,
𑄦𑄢𑄬 𑄡𑄨𑄠𑄳𑄠𑄬 𑄘𑄨𑄚𑄴𑄟𑄙𑄚𑄴𑅁</p>

<p>𑄘𑄨𑄊𑄮𑄣𑄴 𑄞𑄣𑄮𑄇𑄴 𑄝𑄧𑄏𑄧𑄢𑄴 𑄛𑄧𑄢𑄬,
𑄝𑄪𑄢𑄮𑄢𑄚𑄳𑄠 𑄊𑄪𑄢𑄨 𑄌𑄚𑅁
𑄟𑄮𑄚𑄮 𑄃𑄘𑄟𑄧𑄖𑄴 𑄦𑄨𑄣𑄮 𑄞𑄨𑄘𑄨𑄢𑄬𑅁
𑄃𑄬 𑄝𑄧𑄣𑄴 𑄟𑄧𑄢𑄴 𑄟𑄧𑄚𑄴 𑄖𑄪𑄝𑄮𑄣𑄧𑄢𑄴!
𑄇𑄨 𑄃𑄪𑄙𑄬𑄢𑄴! 𑄇𑄨 𑄛𑄧𑄢𑄬𑄢𑄴!
𑄟𑄧𑄚𑄴 𑄝𑄢𑄬𑄋𑄧𑄢𑄴 𑄃𑄪𑄣𑄴𑄛𑄧𑄎𑄳𑄠,
𑄟𑄧𑄇𑄴𑄖𑄧𑄝 𑄛𑄧𑄏𑄚𑄨 𑄣𑄢𑄨 𑄌𑄋𑄧𑄢𑄴𑅁
𑄇𑄧𑄚𑄴 𑄛𑄧𑄏 𑄇𑄪𑄚𑄴𑄘𑄨 𑄛𑄧𑄢𑄬𑄢𑄴𑅁 
𑄦𑄬𑄉𑄧𑄘𑄬 𑄦𑄨𑄘𑄮𑄖𑄴 𑄃𑄪𑄙𑄨𑄣𑄧 𑄖𑄧𑄢𑄬𑅁</p>

<p>𑄥𑄬 𑄙𑄬𑄇𑄴 𑄘𑄨𑄊𑄮𑄣𑄴 𑄟𑄪𑄢𑄮𑄟𑄪𑄢𑄮𑅁
𑄗𑄬𑄇𑄴 𑄈𑄬 𑄈𑄬 𑄎𑄨𑄢𑄬 𑄎𑄨𑄢𑄬 𑄃𑄪𑄙𑄨 𑄃𑄪𑄙𑄨𑅁
𑄝𑄪𑄉𑄮𑄖𑄴 𑄝𑄚𑄨 𑄢𑄋 𑄥𑄧𑄝𑄧𑄚𑄴 𑄞𑄪𑄘𑄨 𑄞𑄪𑄘𑄨𑅁</p>

<p>𑄉𑄧𑄋𑄬𑄝𑄢𑄴 𑄉𑄧𑄋𑄬𑄠𑄬𑄭,
𑄦𑄎𑄨-𑄢𑄧𑄋𑄬 𑄇𑄘𑄬𑄠𑄬𑄭𑅁
𑄌𑄮𑄊𑄮𑄖𑄴 𑄞𑄎𑄬𑄚𑄨 𑄃𑄬𑄝𑄧 𑄖𑄧𑄢𑄴?
𑄥𑄋𑄬𑄖𑄴 𑄥𑄧𑄟𑄢𑄴 𑄟𑄧𑄢𑄴 𑄎𑄧𑄚𑄧𑄟𑄴𑄞𑄧𑄢𑄴𑅁
𑄇𑄘𑄬𑄠𑄬𑄭 𑄖𑄧𑄟𑄣𑄴𑄣𑄰𑄱 𑄃𑄟𑄨𑅁</p>

<p>𑄙𑄪𑄎𑄨𑄠𑄬 𑄙𑄪𑄎𑄨𑄠𑄬 𑄙𑄪𑄎𑄙𑄪𑄌𑄳𑄠 𑄃𑄬𑄣𑄧 𑄎𑄪𑄟𑄚𑄨𑅁
𑄃𑄬 𑄊𑄧𑄢𑄴 𑄃𑄟𑄢𑄴, 𑄃𑄮 𑄊𑄧𑄢𑄴 𑄖𑄧𑄟𑄢𑄴𑅁
𑄘𑄨-𑄊𑄧𑄢𑄧 𑄥𑄬𑄢𑄬 𑄖𑄉𑄧𑄣𑄧𑄇𑄴 𑄛𑄘𑄨…
𑄃𑄬𑄇𑄴 𑄊𑄘𑄧 𑄛𑄚𑄨 𑄈𑄬𑄠𑄬𑄠𑄰𑄱,
𑄎𑄪𑄟𑄴𑄮𑄝𑄨 𑄖𑄧𑄟𑄣𑄴𑄣𑄰𑄱 𑄃𑄟𑄨𑅁</p>

<p>𑄛𑄪𑄌𑄴 𑄟𑄥𑄴 𑄃𑄬𑄣𑄬…
𑄟𑄨𑄙𑄬 𑄟𑄨𑄙𑄬 𑄢𑄮𑄘𑄮𑄖𑄴 𑄛𑄨𑄑𑄴 𑄘𑄨,
𑄖𑄧𑄢𑄴 𑄇𑄧𑄝𑄇𑄣 𑄌𑄪𑄣𑄚𑄨 𑄃𑄨𑄢𑄨 𑄘𑄨,
𑄘𑄧𑄉𑄨𑄚𑄴 𑄙𑄇𑄳𑄠 𑄃𑄨𑄎𑄮𑄢𑄮𑄖𑄴,
𑄘𑄮𑄢𑄮𑄇𑄪𑄢𑄬 𑄛𑄨𑄎𑄮𑄢𑄮𑄖𑄴𑅁
𑄚𑄨𑄉𑄪𑄌𑄴 𑄚𑄨𑄉𑄪𑄌𑄴 𑄞𑄝𑄧𑄚𑄢𑄴 𑄥𑄬𑄭…</p>

<p>𑄢𑄋 𑄥𑄧𑄝𑄧𑄚𑄚𑄨 𑄃𑄬𑄝𑄧 𑄘𑄬𑄊𑄧𑄌𑄴 𑄚𑄨?
𑄛𑄨𑄖𑄴𑄗𑄨𑄟𑄨𑄢𑄴 𑄝𑄬𑄇𑄴 𑄎𑄧𑄚𑄴𑄎𑄣𑄴 𑄞𑄝𑄧𑄚𑅁
𑄃𑄬𑄝𑄢𑄴 𑄃𑄬𑄏𑄮𑄇𑄴 𑄃𑄬𑄏𑄬,
𑄥𑄬 𑄘𑄨𑄚𑄪𑄚𑄴 𑄃𑄬𑄏𑄧 𑄟𑄧𑄢𑄴 𑄌𑄮𑄊𑄮𑄖𑄴 𑄞𑄎𑄬𑅁
𑄎𑄪𑄟𑄮 𑄙𑄚𑄚𑄨 𑄢𑄧𑄁 𑄙𑄧𑄢𑄨𑄣𑄬,
𑄇𑄠𑄴𑄇𑄪𑄢𑄬 𑄖𑄧𑄘𑄬𑄇𑄴 𑄃𑄪𑄢𑄨𑄣𑄬,
𑄉𑄏𑄬 𑄉𑄏𑄬 𑄝𑄬𑄣𑄣𑄃, 𑄃𑄪𑄉𑄪𑄢𑄨𑄇𑄴
			𑄝𑄣𑄳𑄠𑄛𑄬𑄇𑄴 𑄛𑄧𑄢𑄨𑄣𑄬𑅁
𑄥𑄪𑄢𑄴 𑄖𑄪𑄣𑄨 𑄙𑄪𑄙𑄪𑄇𑄴 𑄝𑄬 𑄝𑄬,
𑄏𑄪𑄝𑄪𑄢𑄴 𑄏𑄪𑄝𑄪𑄢𑄴 𑄉𑄌𑄴 𑄌𑄬 𑄌𑄬,
𑄇𑄭𑄪 𑄇𑄢𑄨𑄚𑄬 𑄝𑄘𑄮𑄣𑄴 𑄟𑄢𑄨𑄣𑄬…
𑄣𑄟 𑄉𑄩𑄖𑄴 𑄉𑄬 𑄉𑄬𑅁
𑄇𑄘𑄨 𑄟𑄥𑄴 𑄉𑄬𑄣𑄬,
𑄙𑄚𑄴-𑄥𑄪𑄙𑄮 𑄜𑄪𑄢𑄬𑄣𑄬,
𑄛𑄨𑄠𑄮𑄇𑄴 𑄛𑄨𑄠𑄮𑄇𑄴 𑄎𑄪𑄢𑄮 𑄛𑄪𑄢𑄨𑄘𑄮 𑄎𑄪𑄟𑄚𑄨𑅁
𑄚𑄨𑄝𑄨𑄣𑄨 𑄦𑄧𑄘𑄧 𑄛𑄧𑄗𑄴-𑄊𑄖𑄴𑅁
𑄇𑄪𑄎𑄨 𑄢𑄚𑄳𑄠𑄖𑄴𑄪𑄚𑄴 𑄦𑄰𑄱 𑄡𑄬𑄝𑄧 𑄝𑄪𑄢𑄮 𑄞𑄭𑄪𑅁
𑄇𑄧𑄎𑄧𑄟 𑄇𑄧𑄎𑄧𑄟 𑄦𑄰𑄱 𑄃𑄪𑄙𑄨𑄝𑄮…
𑄃𑄟 𑄢𑄋 𑄟𑄧𑄚𑄚𑄨𑅁
𑄦𑄨𑄘𑄮𑄖𑄴 𑄃𑄊𑄬𑄚𑄨 𑄃𑄬𑄝𑄧 𑄖𑄧𑄢𑄴?
𑄥𑄋𑄬𑄖𑄴 𑄥𑄧𑄟𑄢𑄴 𑄟𑄧𑄢𑄴 𑄎𑄧𑄚𑄧𑄟𑄴𑄞𑄧𑄢𑄴𑅁
𑄥𑄪𑄉𑄮-𑄘𑄪𑄊𑄮 𑄇𑄧𑄙𑄚𑄨 𑄎𑄪𑄟𑄴𑄮𑄝𑄨,
𑄇𑄘𑄬𑄠𑄬𑄭 𑄖𑄧𑄟𑄣𑄴𑄣𑄰𑄱 𑄃𑄟𑄨𑅁</p>

<p>𑄝𑄨𑄏𑄪 𑄘𑄨𑄚𑄴 𑄃𑄬𑄣𑄬, 𑄎𑄠𑄴𑄎𑄪𑄉𑄮𑄣𑄬…
𑄟𑄨𑄙𑄬 𑄎𑄧𑄉𑄧𑄢𑄢𑄴 𑄃𑄇𑄴𑄢𑄪𑄏𑄨,
𑄥𑄨𑄁𑄉𑄧𑄝 𑄘𑄮𑄢𑄮𑄖𑄴𑄪𑄚𑄴 𑄦𑄎𑄨 𑄦𑄎𑄨,
𑄛𑄢𑄴𑄝𑄮 𑄙𑄧𑄇𑄴 𑄛𑄪𑄏𑄨 𑄛𑄪𑄏𑄨,
		𑄟𑄧𑄢𑄬 𑄝𑄮𑄣𑄬𑄘𑄬𑅁
𑄃𑄬𑄙𑄧𑄇𑄴 𑄝𑄧𑄏𑄧𑄢𑄴 𑄛𑄧𑄢𑄬,
𑄟𑄎𑄢 𑄚𑄧 𑄛𑄬𑄣𑄪𑄁 𑄇𑄠𑄴𑄇𑄪𑄢𑄬,
𑄥𑄬 𑄦𑄢𑄬 𑄡𑄨𑄠𑄬 𑄘𑄨𑄚𑄪𑄚𑄴𑅁
𑄝𑄚𑄳𑄦, 𑄃𑄉𑄏𑄧𑄖𑄴 𑄝𑄪𑄠𑄬𑄢𑄬 𑄃𑄪𑄢𑄬𑄠𑄳𑄠𑄬,
𑄥𑄬𑄟𑄬𑄖𑄴𑄪𑄣𑄮 𑄙𑄧𑄇𑄴 𑄉𑄧𑄢𑄨…
𑄝𑄪𑄠𑄬𑄢𑄬 𑄡𑄨𑄚𑄴𑄘𑄨 𑄚𑄬𑄎𑄠𑄴𑄴 𑄥𑄨𑄚𑄴𑄘𑄨…
𑄃𑄬 𑄟𑄧𑄚𑄚𑄧𑄖𑄴 𑄞𑄎𑄬𑄘𑄬𑅁 </p>

<p>
𑄎𑄪𑄟𑄴𑄮𑄮𑄘 𑄖𑄧 𑄃𑄪𑄙𑄨𑄎𑄬</p>

<p>𑄃𑄉𑄛𑄘𑄖𑄴 𑄈𑄰𑄱-𑄌𑄮𑄣𑄴,
𑄃𑄬𑄉𑄬𑄟𑄬 𑄟𑄢𑄨𑄇𑄬𑄟𑄴 𑄌𑄏𑄨𑅁
𑄝𑄉𑄚𑄧𑄢𑄴 𑄃𑄇𑄴𑄟𑄪𑄣𑄨𑄟𑄴 𑄙𑄧𑄌𑄳𑄠 𑄜𑄪𑄣𑄴𑄣𑄰𑄱,
𑄟𑄧𑄚𑄧𑄢𑄴 𑄟𑄬𑄠𑄬𑄚𑄨 𑄚𑄨𑄉𑄨𑄢𑄬𑄭 𑄃𑄏𑄨𑄛𑄪𑄏𑄨𑅁
𑄗𑄪𑄝𑄬𑄠𑄳𑄠𑄬 𑄟𑄧𑄢𑄴 𑄝𑄬𑄇𑄴 𑄇𑄮𑄌𑄴𑄛𑄚…
𑄖𑄧 𑄃𑄪𑄙𑄨𑄎𑄬 𑄚𑄨𑄏𑄨 𑄚𑄨𑄏𑄨𑅁
𑄉𑄮𑄎𑄬𑄣𑄪𑄁 𑄎𑄪𑄟𑄴𑄮𑄘 𑄖𑄧 𑄇𑄧𑄢𑄧𑄖𑄴,
𑄡𑄪𑄚𑄨 𑄦𑄧𑄌𑄴 𑄖𑄭𑄪 𑄟𑄧𑄢𑄧𑄘𑄴!
𑄉𑄧𑄎𑄨 𑄣𑄧 𑄟𑄧𑄢𑄴 𑄃𑄬 𑄛𑄪𑄎𑄮…
𑄖𑄧 𑄟𑄧𑄚𑄴𑄊𑄧𑄢𑄧𑄖𑄴𑅁</p>

<p>𑄝𑄪𑄉𑄮 𑄣𑄮 𑄟𑄢𑄨𑄇𑄬𑄟𑄮𑄖𑄴 𑄙𑄣𑄨 𑄘𑄨,
𑄦𑄉𑄪𑄘𑄨! 𑄦𑄉𑄪𑄘𑄨!
𑄝𑄪𑄏𑄨 𑄣𑄧 𑄟𑄪𑄠𑄮𑄌𑄬𑄢𑄇𑄴 𑄌𑄬𑄚𑄬,
𑄎𑄮𑄛𑄴 𑄚𑄬𑄭 𑄟𑄧𑄢𑄴 𑄟𑄪𑄠𑄬𑄘𑄨𑅁
𑄛𑄧𑄢𑄙𑄨𑄚𑄴 𑄃𑄬 𑄘𑄬𑄏𑄧𑄖𑄴𑄪𑄚𑄴 𑄟𑄧𑄢𑄬 𑄝𑄎𑅁
𑄇𑄧𑄠𑄴𑄘𑄨𑄚𑄴 𑄗𑄬𑄝 𑄞𑄬𑄭𑄠𑄬 𑄞𑄬𑄭𑄠𑄬 𑄢𑄬𑄚𑄢𑄬𑄚𑄨𑅁
𑄃𑄏 𑄢𑄊𑄬𑄭 𑄃𑄬𑄇𑄴 𑄝𑄪𑄇𑄴,
𑄃𑄨𑄌𑄬𑄴 𑄖𑄧 𑄃𑄪𑄙𑄨𑄎𑄬 𑄝𑄢𑄬𑄣𑄪𑄁 𑄈𑄪𑄌𑄴,
𑄚𑄧 𑄣𑄟𑄨𑄟𑄴 𑄛𑄨𑄎𑄬𑄘𑄨𑅁</p>

<p>𑄥𑄬 𑄡𑄪𑄉𑄮𑄖𑄴 𑄢𑄙𑄟𑄧𑄚𑄴,
𑄥𑄎𑄧𑄋𑄧𑄢𑄴 𑄎𑄧𑄣𑄴𑄉𑄚𑄴𑄏 𑄟𑄙𑄖𑄴 𑄝𑄚𑄨,
𑄙𑄧𑄚𑄴𑄛𑄪𑄘𑄨𑄢𑄴 𑄟𑄬𑄭𑄠𑄬𑄢𑄴 𑄈𑄮𑄢𑄇𑄴𑄇𑄰𑄱…
𑄥𑄧𑄁 𑄟𑄪𑄠𑄮-𑄟𑄪𑄠𑄨 𑄣𑄢𑄳𑄦𑄬 𑄉𑄧𑄢𑄨,
𑄡𑄪𑄘𑄴𑄙𑄧𑄖𑄴 𑄃𑄬𑄣𑄧𑄉𑄰𑄱 𑄎𑄨𑄚𑄨𑅁
𑄥𑄎𑄧𑄋𑄧𑄢𑄴 𑄎𑄧𑄣𑄴𑄉𑄚𑄴𑄏 𑄝𑄪𑄚𑄳𑄠 𑄘𑄪𑄇𑄴𑄈𑄚𑄨,
𑄞𑄪𑄣𑄨 𑄉𑄬𑄣𑄧 𑄙𑄧𑄚𑄴𑄛𑄪𑄘𑄨𑅁
𑄜𑄨𑄢𑄨 𑄉𑄬𑄣𑄧 𑄥𑄬 𑄡𑄪𑄉𑄧𑄖𑄴 𑄦𑄢𑄬 𑄡𑄨𑄠𑄬,
𑄛𑄬𑄣𑄁𑄝𑄨𑄠𑄬 𑄥𑄪𑄇𑄴𑄈𑄚𑄨𑅁</p>

<p>𑄃𑄬 𑄡𑄪𑄉𑄧𑄢𑄴 𑄎𑄪𑄟𑄴𑄮𑄝𑄨 (𑄙𑄧𑄚𑄴𑄛𑄪𑄘𑄨) 𑄟𑄭𑄪,
𑄚𑄧 𑄛𑄢𑄧𑄁 𑄎𑄧𑄣𑄴𑄉𑄚𑄴𑄏 𑄝𑄪𑄚𑄨𑅁
𑄦𑄬𑄣𑄜𑄬𑄣 𑄟𑄨𑄣𑄬𑄎𑄖𑄴,
𑄉𑄪𑄌𑄴 𑄚𑄬𑄭, 𑄦𑄪𑄌𑄴 𑄚𑄬𑄭,
𑄉𑄖𑄴 𑄝𑄧𑄣𑄴 𑄚𑄬𑄭𑅁
𑄥𑄧𑄟𑄴𑄝𑄧𑄣𑄴 𑄟𑄧𑄢𑄴 𑄡 𑄇𑄨𑄏𑄪 𑄃𑄊𑄬…
𑄝𑄚𑄳𑄦 𑄃𑄬𑄇𑄴 𑄥𑄉𑄧𑄢𑄴 𑄌𑄮𑄊𑄮𑄛𑄚𑄨𑅁
𑄒𑄨𑄘𑄨 𑄚𑄬𑄭 𑄃𑄨𑄌𑄬𑄴 𑄟𑄧𑄢𑄴 𑄎𑄨𑄁𑄇𑄚𑄨!
𑄙𑄢𑄝𑄨𑄠𑄬 𑄚𑄨𑄖𑄴𑄮 𑄌𑄮𑄉𑄮𑄛𑄚𑄨!
𑄦𑄬𑄘𑄬-𑄃𑄉𑄢𑄬 𑄡𑄨𑄚𑄴𑄘𑄨 𑄡𑄌𑄴,
𑄥𑄪𑄚𑄨𑄝𑄬 𑄟𑄧𑄢 𑄇𑄨𑄎𑄬𑄇𑄴!
𑄃 𑄝𑄪𑄢𑄮𑄝𑄪𑄢𑄨𑄢𑄴 𑄦𑄝𑄨𑄣𑄬𑄌𑄴!
𑄝𑄪𑄏𑄨𑄝𑄢𑄴 𑄥𑄪𑄚𑄨𑄝𑄢𑄴 𑄇𑄨𑄠𑄰𑄱 𑄚𑄬𑄭,
𑄜𑄪𑄢𑄬 𑄘𑄧 𑄉𑄬𑄣𑄧𑄁, 𑄇𑄮𑄣𑄴𑄇𑄮𑄎𑄳𑄠 𑄉𑄧𑄢𑄨𑄚𑄬𑄭𑅁</p>

<p>𑄡𑄢𑄬 𑄟𑄢𑄨𑄝𑄢𑄴 𑄇𑄧𑄙! 
𑄡𑄬 𑄟𑄪𑄢𑄨𑄝𑄢𑄴 𑄇𑄧𑄙,
𑄖𑄬 𑄃𑄊𑄬 𑄃𑄙𑄢𑄴 𑄈𑄬𑄭 𑄝𑄧𑄣𑄴𑄝𑄧𑄣𑅁
𑄍𑄨𑄘𑄨 𑄛𑄧𑄢𑄬𑄢𑄴 𑄘𑄬𑄚𑄬-𑄝𑄋𑄬, 𑄛𑄨𑄎𑄬-𑄟𑄪𑄎𑄪𑄋𑄬,
𑄃𑄪𑄚𑄴𑄘𑄪𑄢𑄴𑄝𑄧𑄚𑄳𑄠 𑄙𑄧𑄇𑄴, 𑄦𑄬𑄣𑄴 𑄟𑄏𑄨 𑄙𑄧𑄇𑄴𑅁
𑄃𑄬 𑄘𑄬𑄌𑄴𑄍𑄚𑄧𑄖𑄴 𑄉𑄮𑄘𑅁</p>

<p>𑄃𑄮 𑄛𑄧𑄢𑄚𑄧𑄢𑄴 𑄎𑄪𑄟𑄴𑄮𑄘, 𑄚𑄧 𑄘𑄬𑄊𑄧𑄢𑄴,
𑄃𑄨𑄌𑄬𑄴 𑄟𑄧𑄢𑄴 𑄘𑄧𑄢𑄴𑄘𑄧𑄢𑄴! 𑄗𑄧𑄢𑄴𑄗𑄧𑄢𑄴!
𑄊𑄪𑄢𑄨 𑄚𑄧 𑄛𑄢𑄧𑄋𑄧𑄢𑄴…
𑄌𑄬𑄢𑄮𑄛𑄣 𑄇𑄣𑄘𑄬𑄚𑄬 𑄙𑄧𑄢𑄨 𑄈𑄬𑄣𑄇𑄴 𑄡𑄚𑄬!
𑄛𑄧𑄙𑄬-𑄊𑄘𑄬, 𑄏𑄢𑄬-𑄎𑄧𑄋𑄧𑄣𑄬,
𑄞𑄬𑄘𑄬𑄢𑄴 𑄌𑄬𑄘𑄬𑄢𑄴 𑄃𑄘𑄟𑄴 𑄘𑄨𑄊𑄮𑄣𑄨𑅁
𑄃𑄬 𑄘𑄪𑄊𑄮𑄖𑄴𑄪𑄚𑄴 𑄟𑄧𑄢𑄬 𑄝𑄎,
𑄃𑄬 𑄛𑄪𑄎𑄮 𑄘𑄨𑄚𑄬𑄭, 𑄌𑄪𑄣𑄴 𑄝𑄬𑄢𑄬 𑄒𑄬𑄋𑄧𑄖𑄴 𑄛𑄪𑄢𑄨,
𑄃𑄨𑄌𑄬𑄴 𑄖𑄧𑄢𑄬 𑄉𑄧𑄢𑄧𑄋𑄧𑄢𑄴 𑄇𑄪𑄎𑄮𑄣𑄨𑅁</p>

<p>𑄃𑄬 𑄡𑄪𑄉𑄧𑄖𑄴 𑄎𑄪𑄟𑄴𑄮𑄘 (𑄢𑄙𑄟𑄧𑄚𑄴) 𑄖𑄭𑄪,
𑄢𑄧𑄘𑄴-𑄝𑄧𑄣𑄴 𑄝𑄪𑄉𑄮𑄛𑄘 𑄝𑄬𑄇𑄴 𑄃𑄊𑄬 𑄖𑄧𑄢𑄴𑅁
𑄡𑄪𑄚𑄨 𑄦𑄧𑄌𑄴 𑄟𑄧𑄢𑄧𑄘𑄴 𑄎𑄘𑄨,
𑄝𑄎𑄬𑄭 𑄛𑄢𑄧𑄌𑄴 𑄘𑄪𑄈𑄳𑄠 𑄟-𑄝𑄛𑄴,
𑄛𑄮𑄢𑄇𑄧𑄝𑄣𑄳𑄠 𑄎𑄪𑄟𑄴𑄮𑄝𑄨𑄢𑄬
𑄃 𑄛𑄧𑄢𑄙𑄩𑄚𑄴 𑄃𑄬 𑄎𑄉-𑄟𑄘𑄨𑅁</p>

<p>𑄉𑄧𑄎𑄨 𑄣𑄧 𑄟𑄧𑄢𑄴 𑄃𑄬 𑄛𑄪𑄎𑄮,
𑄜𑄨𑄢𑄬 𑄚𑄧 𑄘𑄨𑄌𑄴 𑄟𑄧𑄢𑄬 𑄎𑄪𑄟𑄴𑄮𑄘𑅁
𑄖𑄧 𑄥𑄪𑄉𑄮 𑄇𑄧𑄙 𑄝𑄘𑄴 𑄘𑄨,
𑄘𑄬𑄌𑄴-𑄎𑄘𑄧 𑄇𑄧𑄙 𑄞𑄝𑄨,
𑄦𑄧𑄉𑄰𑄱 𑄝𑄬𑄇𑄴𑄪𑄚𑄬 𑄃𑄬𑄇𑄴 𑄎𑄧𑄙𑅁</p>

<p>𑄘𑄧𑄎𑄳𑄠 𑄛𑄢𑄧𑄢𑄴 𑄖𑄧 𑄝𑄬𑄭𑄠𑄬 𑄙𑄬𑄣𑄖𑄴𑄪𑄚𑄴,
𑄚𑄧 𑄌𑄁 𑄟𑄭𑄪 𑄦𑄃𑄮𑄎𑄧𑄢𑄴 𑄚𑄇𑄴𑄥𑄜𑄪𑄣𑄴𑅁
𑄥𑄉𑄧𑄢𑄧𑄖𑄴 𑄎𑄧𑄣𑄴𑄖𑄪𑄁𑄉𑄨 𑄝𑄊𑄧 𑄘𑄧𑄢𑄬,
𑄟𑄭𑄪 𑄌𑄁 𑄖𑄨𑄚𑄴𑄮 𑄇𑄬𑄘𑄇𑄴𑄖𑄪𑄉𑄮𑄖𑄴,
𑄘𑄨 𑄦𑄖𑄴 𑄥𑄨𑄙𑄬𑄚𑄴 𑄘𑄨𑄚𑄬𑄭…
𑄖𑄭𑄪-𑄟𑄭𑄪 𑄥𑄙𑄩𑄚𑄴 𑄘𑄬𑄏𑄧𑄖𑄴 𑄦𑄎𑄨-𑄢𑄧𑄋𑄬,
𑄎𑄨𑄁𑄇𑄚𑄨 𑄉𑄧𑄋𑄬𑄭 𑄥𑄧𑄟𑄢𑄬𑅁 </p>

<p>
𑄥𑄧𑄝𑄧𑄚𑄬</p>

<p>𑄞𑄣𑄧𑄇𑄴 𑄘𑄨𑄚𑄴 𑄖𑄧𑄢𑄬 𑄚𑄧 𑄎𑄧𑄝𑄧𑄁 𑄟𑄧𑄚𑄧𑄖𑄴,
𑄃𑄙𑄨𑄇𑄳𑄠 𑄉𑄧𑄢𑄨 𑄖𑄧𑄢𑄬 𑄘𑄬𑄣𑄪𑄁 𑄥𑄧𑄝𑄧𑄚𑄧𑄖𑄴𑅁
𑄡𑄬𑄚𑄴 𑄥𑄧𑄝𑄧𑄚𑄴-𑄃𑄮 𑄚𑄧𑄠𑄴,
𑄎𑄬𑄇𑄴 𑄎𑄬𑄇𑄴 𑄉𑄧𑄢𑄨…
𑄚𑄧-𑄘𑄨 𑄙𑄧𑄇𑄴 𑄙𑄝 𑄃𑄬𑄭 𑄟𑄧 𑄙𑄉𑄧𑄖𑄴,
𑄝𑄧𑄣𑄬𑄉𑄨 𑄎𑄪𑄌𑄴 𑄎𑄪𑄌𑄴 𑄉𑄧𑄢𑄨𑅁</p>

<p>𑄌𑄬𑄢𑄮𑄛𑄣 𑄚𑄚 𑄛𑄬𑄇𑄴, 𑄟𑄧𑄚-𑄌𑄧𑄚,
𑄚𑄚 𑄙𑄧𑄉𑄬, 𑄚𑄚 𑄥𑄪𑄢𑄬 𑄉𑄩𑄖𑄴 𑄉𑄚𑅁
𑄥𑄬 𑄖𑄧𑄢𑄴 𑄃𑄣𑄳𑄠𑄁 𑄦𑄎𑄨,
𑄛𑄬𑄉𑄮 𑄢𑄧 𑄣𑄰𑄱 𑄡𑄢𑄴 𑄟𑄨𑄏𑄨𑅁
𑄃𑄉𑄌𑄴𑄍𑄚𑄧𑄢𑄬 𑄙𑄧𑄌𑄳𑄠 𑄙𑄪𑄟𑄮 𑄛𑄉𑄧𑄣𑄬,
𑄘𑄫𑄢𑄮𑄢𑄴 𑄟𑄮𑄚𑄴-𑄟𑄪𑄢𑄮 𑄢𑄊𑄬𑄭𑄠𑄬 𑄃𑄚𑄴𑄘𑄧𑄣𑄬,
𑄟𑄘𑄨 𑄃𑄝𑄌𑄳𑄠 𑄃 𑄏𑄨𑄟𑄨𑄘𑄧𑄖𑄴 𑄃𑄉𑄏𑄧𑄖𑄴,
𑄚𑄢𑄬𑄁𑄇𑄪𑄖𑄴𑄨 𑄛𑄇𑄴 𑄈𑄬 𑄡𑄘𑄧𑄚𑄴,
𑄖𑄭𑄪 𑄃𑄊𑄧𑄌𑄴 𑄟𑄧 𑄙𑄉𑄧𑄖𑄴𑅁 
𑄞𑄣𑄧𑄇𑄴 𑄘𑄨𑄚𑄴 𑄖𑄧𑄢𑄬 𑄚𑄧 𑄎𑄧𑄝𑄧𑄁 𑄟𑄧𑄚𑄧𑄖𑄴,
𑄃𑄙𑄨𑄇𑄳𑄠 𑄉𑄧𑄢𑄨 𑄖𑄧𑄢𑄬 𑄘𑄬𑄣𑄪𑄁 𑄥𑄧𑄝𑄧𑄚𑄧𑄖𑄴𑅁</p>

<p>𑄘𑄫𑄢𑄮𑄖𑄴 𑄞𑄣𑄧𑄘𑄫𑄢𑄮𑄖𑄴, 𑄝𑄚𑄳𑄦 𑄈𑄪𑄠𑄮𑅁
𑄃𑄉𑄌𑄴𑄍𑄚𑄮 𑄙𑄧𑄣𑄧𑄌𑄳𑄠𑅁
𑄖𑄧𑄢𑄬 𑄦𑄢𑄚𑄢𑄴 𑄥𑄬 𑄇𑄧𑄙𑅁
𑄥𑄧𑄛𑄴𑄛𑄚𑄧𑄖𑄴 𑄃𑄪𑄙𑄬𑄢𑄴 𑄦𑄨𑄘𑄮𑄖𑄴,
𑄥𑄬𑄚𑄬 𑄟𑄧𑄢𑄴 𑄌𑄨𑄖𑄴 𑄚𑄧 𑄞𑄪𑄌𑄳𑄠𑅁
𑄃𑄙𑄨𑄇𑄳𑄠 𑄉𑄧𑄢𑄨 𑄖𑄧𑄢𑄬 𑄘𑄬𑄣𑄪𑄁 𑄥𑄧𑄝𑄧𑄚𑄧𑄖𑄴,
𑄇𑄨 𑄦𑄧𑄣𑄧 𑄟𑄧𑄢𑄴 𑄃𑄨𑄌𑄳𑄠𑅁 </p>

<p>
𑄜𑄉𑄮𑄚𑄴 𑄃𑄬𑄣𑄧</p>

<p>𑄉𑄏𑄬 𑄉𑄏𑄬 𑄚𑄪𑄠𑄮 𑄇𑄧𑄢𑄧𑄘𑄴 𑄇𑄪𑄎𑄨𑄛𑄘
𑄚𑄚𑄚𑄴 𑄜𑄪𑄣𑄴, 𑄃𑄟𑄧𑄝𑄮𑄣𑄴𑅁
𑄘𑄧𑄉𑄨𑄚𑄧𑄖𑄴𑄪𑄚𑄴 𑄃𑄬𑄇𑄴 𑄏𑄧𑄣𑄴𑄉 𑄦𑄝 𑄃𑄬𑄣𑄧𑅁
𑄚𑄮𑄚𑄨𑄠𑄬 𑄚𑄮𑄚𑄨𑄠𑄬 𑄇𑄮𑄉𑄨𑄣𑄧 𑄢𑄧𑄠𑄴 𑄥𑄟𑄴𑄝𑄘𑄴 𑄘𑄨𑄣𑄧,
𑄝𑄧𑄏𑄧𑄢𑄴 𑄜𑄨𑄢𑄨 𑄜𑄉𑄮𑄚𑄴 𑄃𑄬𑄣𑄧𑅁</p>

<p>𑄎𑄢𑄴𑄇𑄣𑄴 𑄡𑄁-𑄚𑄧-𑄡𑄁 𑄉𑄧𑄢𑄨,
𑄢𑄬𑄖𑄴𑄮 𑄃𑄬𑄣𑄬 𑄗𑄠𑄴 𑄎𑄝𑄬𑄘𑄬 𑄙𑄧𑄢𑄨𑅁
𑄡𑄬𑄚𑄴 𑄗𑄬𑄘𑄧 𑄌𑄠𑄴 𑄊𑄪𑄢𑄨𑄜𑄨𑄢𑄨𑅁
𑄇𑄟𑄴 𑄚𑄬𑄭, 𑄖𑄧 𑄛𑄧𑄗𑄴 𑄖𑄭𑄪 𑄝𑄬 𑄣𑄧𑅁
𑄝𑄧𑄏𑄧𑄢𑄴 𑄜𑄨𑄢𑄨 𑄜𑄉𑄮𑄚𑄴 𑄃𑄬𑄣𑄧𑅁
𑄥𑄨𑄟𑄬𑄉𑄏𑄧𑄖𑄴 𑄟𑄧𑄚 𑄏𑄇𑄴𑅁
𑄇𑄨𑄎𑄨𑄇𑄴 𑄇𑄎𑄇𑄴, 𑄇𑄨𑄎𑄨𑄇𑄴 𑄇𑄎𑄇𑄴𑅁
𑄥𑄨𑄟𑄬 𑄜𑄪𑄣𑄴𑄣𑄰𑄱 𑄖𑄢𑄢𑄴 𑄃𑄬𑄙𑄧𑄇𑄴𑄨 𑄦𑄭𑄛𑄭𑅁
𑄘𑄬𑄊𑄨𑄣𑄬 𑄟𑄧𑄚𑄴 𑄛𑄢𑄚𑄴 𑄎𑄪𑄢𑄬 𑄡𑄠𑄴𑅁
𑄇𑄧𑄘𑄧 𑄛𑄬𑄉𑄧 𑄢𑄧 𑄥𑄪𑄚𑄨𑄝, 𑄏𑄘𑄨 𑄃𑄬𑄏𑄧𑅁
𑄦𑄬𑄣𑄴 𑄏𑄪𑄝𑄮𑄖𑄴 𑄇𑄧𑄝𑄮 𑄇𑄪𑄢𑄨 𑄃𑄪𑄙𑄨𑄣𑄧𑅁
𑄝𑄧𑄏𑄧𑄢𑄴 𑄜𑄨𑄢𑄨 𑄜𑄉𑄮𑄚𑄴 𑄃𑄬𑄣𑄧𑅁</p>

<p>𑄌𑄨𑄎𑄨𑄢𑄴 𑄦𑄘𑄧𑄖𑄴 𑄞𑄖𑄴𑄎𑄧𑄢 𑄜𑄪𑄣𑄴𑅁
𑄝𑄪𑄠𑄬𑄢𑄬 𑄃𑄪𑄢𑄬𑄢𑄴 𑄖𑄢𑄴 𑄖𑄨𑄉𑄨𑄚𑄨 𑄌𑄪𑄣𑄴𑅁
𑄥𑄖𑄴𑄢𑄎 𑄙𑄧𑄚𑄴 𑄖𑄢𑄴 𑄟𑄪𑄠𑄮𑄖𑄴 𑄦𑄎𑄨𑅁
𑄜𑄉𑄮𑄚𑄮 𑄦𑄝 𑄣𑄰𑄱 𑄡𑄢𑄴 𑄟𑄨𑄏𑄨𑅁
𑄘𑄬𑄝𑄠𑄴 𑄉𑄧𑄣𑄴𑄧 𑄌𑄮𑄇𑄴 𑄌𑄮𑄇𑄴 𑄇𑄣𑅁
𑄃𑄮 𑄊𑄧𑄢𑄧𑄖𑄴𑄪𑄚𑄴 𑄟𑄟𑄳𑄦 𑄓𑄉𑄨𑄣𑄧𑅁
𑄝𑄧𑄏𑄧𑄢𑄴 𑄜𑄨𑄢𑄨 𑄜𑄉𑄮𑄚𑄴 𑄃𑄬𑄣𑄧𑅁 </p>

<p>
𑄃𑄬𑄇𑄴 𑄃𑄎𑄪𑄣𑄴 𑄇𑄮𑄌𑄴𑄛𑄚</p>

<p>𑄙𑄧 𑄣𑄰𑄱 𑄚𑄧𑄠𑄴, 𑄃𑄢𑄨 𑄣𑄰𑄱 𑄚𑄧𑄠𑄴,
𑄘𑄨-𑄦𑄘𑄬 𑄃𑄎𑄪𑄣𑄴 𑄉𑄧𑄢𑄨;
𑄟𑄧𑄢𑄴 𑄚𑄬𑄭𑄠𑄬, 𑄚𑄮𑄚𑄨𑄠𑄬 𑄇𑄮𑄌𑄴𑄛𑄚,
𑄚𑄨𑄉𑄨𑄢𑄬𑄭 𑄃𑄏𑄨𑄛𑄪𑄏𑄨𑅁
𑄃𑄬𑄇𑄴 𑄝𑄪𑄇𑄴 𑄃𑄏 𑄟𑄧𑄚𑄧𑄖𑄴 𑄎𑄧𑄝𑄨,
𑄖𑄧 𑄝𑄪𑄉𑄨𑄖𑄴 𑄌𑄝𑄨 𑄌𑄝𑄨,
𑄃𑄪𑄞𑄮𑄖𑄴 𑄉𑄧𑄢𑄨 𑄘𑄨𑄣𑄪𑄁 𑄟𑄝𑄨𑅁</p>

<p>𑄦𑄃𑄮𑄎𑄧𑄢𑄴 𑄃𑄬 𑄇𑄮𑄌𑄴𑄛𑄚,
𑄘𑄫𑄢𑄮𑄢𑄴 𑄃𑄉𑄏𑄧𑄢𑄴 𑄖𑄢;
𑄃 𑄃𑄧𑄛𑄢𑄴 𑄘𑄧𑄎𑄳𑄠 𑄣𑄰𑄱…
𑄚𑄧 𑄘𑄨𑄟𑄴 𑄖𑄪𑄣𑄧𑄚𑅁
𑄟𑄧𑄢𑄴 𑄃𑄪𑄟𑄴 𑄃𑄪𑄟𑄴 𑄇𑄮𑄌𑄴𑄛𑄚;
𑄡𑄪𑄚𑄨 𑄞𑄝𑄨 𑄗𑄬 𑄗𑄌𑄴, 𑄇𑄟𑄴𑄮𑄝𑄨…
𑄇𑄮𑄌𑄴 𑄛𑄬𑄭 𑄌𑄨𑄖𑄴 𑄛𑄪𑄢𑄨,
𑄖𑄧 𑄈𑄘𑄨𑄛𑄬𑄎𑄧𑄖𑄴 𑄝𑄚𑄨 𑄣𑄧 𑄚𑅁
𑄟𑄧𑄢𑄴 𑄃𑄬𑄇𑄴 𑄃𑄎𑄪𑄣𑄴 𑄇𑄮𑄌𑄴𑄛𑄚𑅁</p>

<p>𑄟𑄧𑄢𑄴 𑄃𑄬𑄭 𑄇𑄮𑄌𑄴𑄛𑄚, 𑄚𑄧 𑄞𑄝𑄨𑄌𑄴,
𑄚𑄪𑄚𑄳𑄠𑄥𑄨𑄣𑄮 𑄇𑄪𑄠𑄮𑄛𑄚𑄨 𑄙𑄧𑄇𑄴 𑄛𑄧𑄦𑄴𑄚𑄴𑅁
𑄃𑄭𑄪𑄜𑄪𑄘𑄮 𑄙𑄧𑄇𑄴 𑄉𑄧𑄞𑄨𑄚𑄴𑅁
𑄚𑄧 𑄞𑄝𑄨𑄌𑄴, 𑄃𑄬 𑄇𑄮𑄌𑄴𑄛𑄚,
𑄃𑄇𑄴 𑄓𑄝𑄧𑄛𑄚𑄨𑅁
𑄃𑄬 𑄇𑄮𑄌𑄴𑄛𑄚…
𑄖𑄧𑄣𑄴𑄣𑄬𑄭 𑄞𑄨𑄣𑄨 𑄖𑄬𑄝𑄬𑄠𑄳𑄠𑄬,
𑄖𑄧𑄣𑄴𑄣𑄬𑄭 𑄞𑄨𑄣𑄨 𑄗𑄪𑄝𑄬𑄠𑄳𑄠𑄬,
𑄃𑄣𑄏𑄬 𑄟𑄧𑄢𑄴 𑄘𑄨-𑄌𑄮𑄉𑄮𑄢𑄴,
𑄇𑄮𑄌𑄴𑄛𑄚𑄢𑄴 𑄌𑄮𑄊𑄮𑄛𑄚𑄨𑅁 </p>

<p>
𑄃𑄬 𑄘𑄪𑄈𑄴 𑄃𑄬 𑄣𑄢𑄳𑄦𑄬 𑄇𑄣𑄴𑄣𑄠𑄴?</p>

<p>𑄣𑄬𑄊-𑄛𑄧𑄢 𑄥𑄨𑄊𑄬 𑄞𑄨𑄣𑄨,
𑄃𑄎𑄪-𑄚𑄚𑄪 𑄉𑄳𑄠𑄬𑄘𑄨-𑄉𑄪𑄖𑄴𑄗𑄨
𑄎𑄘𑄧𑄢𑄴 𑄥𑄨𑄋𑄮𑄢𑄴-𑄛𑄉𑄮𑄢𑄴 𑄡𑄬𑄝𑄬 𑄞𑄪𑄣𑄨𑅁
𑄖𑄮𑄉𑄬𑄝𑄬 𑄃𑄉𑄝𑄴 (𑄚𑄮 𑄎𑄉) 𑄎𑄉,
𑄊𑄪𑄢𑄨𑄝𑄬 𑄘𑄬𑄌𑄴-𑄝𑄨𑄘𑄬𑄌𑄴,
𑄝𑄚𑄳𑄦 𑄚𑄨𑄎𑄧𑄢𑄴 𑄥𑄪𑄈𑄴-𑄥𑄚𑄴𑄘𑄨𑄣𑄴𑄣𑄠𑄴𑅁
𑄣𑄙𑄨, 𑄟𑄪𑄉𑄮𑄢𑄴, 𑄞𑄪𑄇𑄴 𑄈𑄬,
𑄇𑄨𑄠𑄬 𑄟𑄧𑄢𑄨𑄢𑄴 𑄏𑄢𑄬-𑄎𑄧𑄋𑄧𑄣𑄬!
𑄇𑄧𑄙𑄬 𑄌𑄁,
𑄃𑄬 𑄘𑄪𑄈𑄴 𑄃𑄬 𑄣𑄢𑄳𑄦𑄬 𑄇𑄣𑄴𑄣𑄠𑄴!
𑄇𑄨 𑄚𑄋𑄬 𑄎𑄖𑄴 𑄈𑄧𑄣𑄧𑄢𑄴,
𑄇𑄧𑄙-𑄝𑄖𑄴𑄖𑄠𑄴, 𑄙𑄧𑄉𑄬-𑄛𑄎𑄧𑄚𑄬,
𑄡𑄬 𑄙𑄧𑄉𑄬 𑄌𑄧𑄣𑄧𑄢𑄴𑅁
𑄃𑄧𑄚𑄳𑄠𑄧 𑄎𑄘𑄬 𑄇𑄨 𑄞𑄝𑄨𑄝𑄇𑄴,
𑄈𑄧𑄌𑄴𑄧𑄢𑄴 𑄇𑄧𑄝𑄇𑄴 𑄚𑄬𑄚, 𑄣𑄧𑄌𑄴𑄧𑄢𑄴 𑄇𑄧𑄝𑄇𑄴𑅁
𑄖𑄭𑄪 𑄘𑄧 𑄍𑄧𑄝𑄭 𑄚𑄧 𑄣𑄎𑄧𑄢𑄴,
𑄃𑄬𑄚𑄴 𑄡𑄬𑄚𑄴 𑄖𑄧𑄢𑄴 𑄙𑄧𑄇𑄴,
𑄚𑄨𑄎𑄧𑄢𑄬  𑄥𑄦𑄴𑄝𑄴 𑄞𑄝𑄧𑄢𑄴𑅁
𑄇𑄨 𑄥𑄪𑄈𑄴 𑄖𑄧𑄢𑄴 𑄟-𑄝𑄝𑄧𑄢𑄴,
𑄚𑄧 𑄌𑄁 𑄃𑄬𑄚𑄴 𑄣𑄬𑄊-𑄛𑄧𑄢,
𑄡𑄪𑄚𑄨 𑄇𑄟𑄧𑄖𑄴 𑄚𑄧 𑄣𑄉𑄬
𑄃𑄬𑄭 𑄘𑄬𑄌𑄴-𑄎𑄘𑄧𑄢𑄴𑅁</p>

<p>𑄌𑄮𑄈𑄴 𑄈𑄘𑄨, 𑄢𑄨𑄚𑄨 𑄌 𑄛𑄨𑄎𑄬 𑄜𑄨𑄢𑄨
𑄖𑄧𑄢𑄴 𑄣𑄮-𑄝𑄧𑄣 𑄇𑄪𑄘𑄪𑄟𑄴,
𑄇𑄧𑄖𑄴𑄧𑄟𑄚𑄴  𑄘𑄪𑄊𑄮𑄖𑄴 𑄛𑄪𑄢𑄨,
𑄘𑄪𑄊𑄮𑄢𑄬 𑄘𑄪𑄈𑄴 𑄚, 𑄥𑄪𑄉𑄧𑄢𑄬 𑄥𑄪𑄈𑄴 𑄚…
𑄥𑄧𑄠𑄬 𑄡𑄘𑄧𑄚𑄴 𑄎𑄘𑄧𑄣𑄴𑄣𑄠𑄴𑅁
𑄞𑄝𑄨 𑄌𑄬𑄌𑄴 𑄟𑄪𑄢𑄮𑄖𑄴 𑄛𑄪𑄢𑄨,
𑄖𑄭𑄪 𑄇𑄧𑄚𑄴 𑄎𑄖𑄴!
𑄃𑄬 𑄘𑄪𑄈𑄴 𑄇𑄣𑄴𑄣𑄠𑄴???
𑄖𑄭𑄪 𑄟𑄧𑄢𑄧𑄢𑄴 𑄝𑄚𑄳𑄦…
𑄖𑄧𑄢𑄴 𑄥𑄪𑄈𑄴-𑄥𑄚𑄴𑄘𑄨𑄣𑄴𑄣𑄠𑄴𑅁</p>

<p>𑄎𑄪𑄟𑄴𑄮 𑄦𑄰𑄱𑄚𑄬 𑄡𑄪𑄚𑄨,
𑄚𑄨𑄎𑄧𑄢𑄴 𑄃𑄪𑄢𑄮𑄚𑄴-𑄛𑄨𑄚𑄮𑄚𑄴 𑄚𑄧 𑄌𑄨𑄚𑄧𑄌𑄴,
𑄛𑄮𑄢𑄇𑄧𑄝𑄣𑄳𑄠 𑄃𑄬 𑄎𑄘𑄧𑄢𑄴,
𑄚𑄁 𑄚𑄧 𑄊𑄨𑄚𑄨𑄌𑄴!
𑄝𑄨𑄏𑄪 𑄘𑄨𑄚𑄳𑄠 𑄛𑄎𑄧𑄚𑄴 𑄦𑄨𑄘𑄮𑄖𑄴 𑄚𑄧 𑄖𑄪𑄣𑄨,
𑄇𑄧𑄣, 𑄟𑄪𑄢𑄨 𑄉𑄪𑄣𑄨 𑄈𑄬…
𑄡𑄪𑄚𑄨 𑄃𑄨𑄜𑄴𑄖𑄢𑄴 𑄈𑄌𑄴𑅁
𑄞𑄝𑄨 𑄌𑄬𑄌𑄴 𑄖𑄧𑄢𑄴 𑄚𑄪𑄠𑄮 𑄖𑄧𑄟𑄴𑄝,
𑄇𑄧𑄚𑄴 𑄎𑄖𑄴 𑄈𑄮𑄣𑄬𑄝𑄇𑄴𑅁
𑄡𑄬𑄇𑄬𑄴 𑄖𑄭𑄪 𑄚𑄧𑄭-𑄃𑄮 𑄗𑄬𑄝𑄬,
𑄖𑄢 𑄦𑄎𑄨𑄝𑄇𑄴 𑄚𑄬𑄚 𑄇𑄚𑄨𑄝𑄇𑄴𑅁
𑄡 𑄃𑄊𑄬 𑄎𑄘𑄧𑄢𑄴…
𑄚𑄨𑄘𑄪𑄇𑄴𑄖𑄪𑄇𑄴 𑄢𑄨𑄘𑄨-𑄥𑄪𑄘𑄮𑄟𑄴𑅁
𑄃𑄨𑄠𑄚𑄨 𑄡𑄪𑄚𑄨 𑄦𑄎𑄨 𑄡𑄠𑄴𑅁
𑄦𑄎𑄨 𑄦𑄎𑄨 𑄇𑄚𑄨 𑄇𑄚𑄨,
𑄎𑄮𑄉𑄢𑄴 𑄛𑄢𑄨 𑄛𑄢𑄨,
𑄌𑄬𑄢𑄚𑄴-𑄛𑄌𑄴𑄍𑄚𑄴 𑄟𑄪 𑄣𑄰𑄱 𑄦 𑄉𑄧𑄢𑄨…
𑄈𑄮𑄣𑄬𑄌𑄴𑄌𑄰𑄱 𑄘𑄮𑄣𑄴 𑄎𑄖𑄴𑅁
𑄦 𑄉𑄧𑄢𑄨 𑄝𑄌𑄬𑄴 𑄗𑄇𑄴,
𑄥𑄪𑄚𑄨𑄝𑄇𑄴 𑄥𑄧𑄁𑄥𑄢𑄧 𑄟𑄠𑄴𑅁
𑄥𑄨𑄣𑄪𑄟𑄴 𑄃𑄪𑄌𑄳𑄠 𑄝𑄚𑄴𑄘𑄧𑄢𑄧 𑄙𑄧𑄇𑄴
		… 𑄦𑄧𑄝𑄬 𑄥𑄨𑄠𑄬𑅁
𑄞𑄝𑄨 𑄌𑄬𑄌𑄴…
𑄛𑄧𑄧𑄢𑄧 𑄞𑄎𑄬, 𑄛𑄧𑄢𑄧 𑄙𑄧𑄉𑄬,
𑄖𑄧𑄢𑄬 𑄟𑄚𑄠𑄴 𑄚𑄬 𑄚𑄧 𑄟𑄚𑄠𑄴𑅁
𑄚𑄧 𑄟𑄧𑄢𑄨𑄌𑄴 𑄃𑄪𑄌𑄴𑄮-𑄜𑄪𑄌𑄴𑄌𑄰𑄱,
𑄈𑄇𑄴𑄧𑄚𑄳𑄠 𑄦𑄮𑄎𑄮𑄣𑄴𑄣𑄠𑄴!
𑄃𑄬 𑄘𑄪𑄈𑄴, 𑄃𑄬 𑄣𑄢𑄳𑄦𑄬 𑄇𑄣𑄴𑄣𑄠𑄴? </p>

<p>𑄖𑄧𑄢𑄴 𑄛𑄪𑄚𑄴𑄨𑄟 𑄟𑄧𑄢𑄴 𑄃𑄋𑄮𑄌𑄳𑄠</p>

<p>𑄛𑄧𑄢𑄙𑄧𑄢 𑄘𑄨𑄚𑄪𑄚𑄮𑄖𑄴 
𑄇𑄧𑄙𑄧𑄇𑄴 𑄙𑄢𑄌𑄴 𑄉𑄧𑄌𑄳𑄠𑄧𑄁 𑄟𑄪𑄎𑄪𑄋𑄮𑄖𑄴𑅁
𑄇𑄧𑄚𑄧 𑄜𑄨𑄢𑄨 𑄌𑄬𑄝𑄬 𑄞𑄨𑄣𑄨,
𑄃𑄢𑄧 𑄘𑄨𑄃𑄨 𑄉𑄬𑄣𑄬 𑄗𑄨𑄣𑄨,
𑄊𑄪𑄣𑄴 𑄛𑄇𑄴 𑄈𑄋𑄧𑄢𑄴…
𑄃𑄧𑄇𑄪𑄣𑄴 𑄘𑄧𑄎𑄳𑄠𑄢𑄴 𑄟𑄮𑄢𑄮𑄋𑄮𑄖𑄴!
𑄥𑄬 𑄘𑄨𑄚𑄪𑄚𑄴 𑄟𑄧𑄢𑄴 𑄊𑄪𑄢𑄴 𑄃𑄋𑄪𑄌𑄳𑄠,
𑄖𑄧 𑄚𑄋𑄬 𑄞𑄧𑄢𑄴 𑄛𑄪𑄚𑄴𑄨𑄟!
𑄘𑄨-𑄈𑄬𑄚𑄬 𑄞𑄣𑄧𑄇𑄴 𑄘𑄨𑄚𑄴 𑄜𑄢𑄧𑄇𑄴,
𑄥𑄬𑄚𑄬 𑄖𑄧𑄢𑄴-𑄟𑄧𑄢𑄴 𑄘𑄬𑄊 𑄦𑄧𑄝𑄢𑄴,
𑄇𑄮𑄌𑄴 𑄛𑄬𑄚𑄬 𑄜𑄨𑄢𑄨 𑄌𑄬𑄝𑄢𑄴…
𑄟𑄧𑄚𑄚𑄧𑄖𑄴 𑄖𑄧𑄢𑄴 𑄃𑄬𑄣𑄧 𑄥𑄳𑄠𑄧𑄁𑄥𑄧𑄟!</p>

<p>𑄟𑄊𑄨 𑄃𑄚𑄳𑄠 𑄘𑄪𑄈𑄴 𑄣𑄉𑄧𑄖𑄴 𑄛𑄨𑄠𑄧𑄁,
𑄇𑄧𑄝𑄣𑄴 𑄝𑄨𑄚𑄬 𑄝𑄨𑄚𑄬 𑄦𑄝𑄨𑄣𑄬𑄌𑄴 𑄈𑄨𑄠𑄧𑄁𑅁
𑄇𑄨 𑄝𑄧-𑄚𑄨𑄏𑄬𑄌𑄴!
𑄇𑄨 𑄦𑄝𑄨𑄣𑄬𑄌𑄴!!
𑄜𑄪𑄢𑄴 𑄟𑄢𑄨 𑄚𑄧 𑄛𑄢𑄬 𑄖𑄧𑄢𑄴 𑄘𑄘𑄧 𑄝𑄪𑄇𑄴𑅁
𑄡 𑄃𑄬𑄣𑄧 𑄌𑄬𑄢𑄴 𑄃𑄋𑄪𑄣𑄳𑄠 𑄇𑄧𑄝𑄣𑄧𑄖𑄴…
				𑄟𑄧𑄢𑄴 𑄘𑄪𑄈𑄴𑅁
𑄚𑄣𑄧𑄖𑄴 𑄦𑄮𑄇𑄴 𑄃𑄢𑄴 𑄃𑄧𑄚𑄣𑄧𑄖𑄴,
𑄞𑄪𑄎𑄨𑄝𑄢𑄴 𑄞𑄪𑄎𑄮𑄋𑄧𑄢𑄴,
𑄈𑄨𑄣𑄴 𑄟𑄎𑄳𑄠 𑄛𑄧𑄢𑄚𑄧𑄖𑄴𑅁 </p>

<p>
𑄙𑄬𑄝𑄧 𑄗𑄬𑄝𑄧</p>

<p>𑄣𑄉𑄧𑄖𑄴 𑄛𑄨𑄠𑄮𑄚𑄨 𑄘𑄪𑄈𑄴-𑄘𑄧𑄢𑄧𑄛𑄴,
𑄖𑄨𑄘𑄬 𑄚𑄬𑄚 𑄌𑄧𑄢𑄧𑄛𑄴𑅁
𑄊𑄧𑄢𑄴𑄛𑄘 𑄎𑄉 𑄍𑄢𑄨,
𑄃𑄨𑄣𑄬 𑄃𑄨𑄣𑄬, 𑄝𑄨𑄣𑄬 𑄝𑄨𑄣𑄬
𑄖𑄧𑄝𑄧𑄢𑄧𑄇𑄴 𑄖𑄧𑄝𑄧𑄢𑄧𑄇𑄴 𑄎𑄨𑄁𑄇𑄚𑄨!
𑄚𑄧 𑄟𑄨𑄣𑄬 𑄇𑄟𑄴𑄇𑄧𑄢𑄧𑄌𑄴,
𑄚𑄧 𑄟𑄨𑄣𑄬𑄢𑄴 𑄞𑄖𑄴-𑄛𑄚𑄨𑅁
𑄇𑄧𑄙𑄧𑄇𑄴 𑄈𑄬𑄠𑄮𑄁…
𑄇𑄎𑄳𑄠 𑄌𑄮𑄣𑄮𑄢𑄴 𑄢𑄨𑄝𑄬𑄋𑄧𑄢𑄴 𑄥𑄮𑄖𑄴 𑄞𑄖𑄴𑅁
𑄇𑄪𑄖𑄴𑄪𑄚𑄴 𑄇𑄨 𑄦𑄧𑄣𑄧…𑅁
𑄔𑄬𑄝 𑄛𑄨𑄉𑄨𑄢𑄬𑄢𑄴 𑄏𑄇𑄴,
𑄃𑄪𑄢𑄨 𑄃𑄬𑄭 𑄎𑄪𑄢𑄨 𑄝𑄰𑄱 𑄇𑄢𑄨 𑄣𑄧𑄣𑄇𑄴𑅁
𑄥𑄪𑄈𑄴 𑄉𑄬𑄣𑄧 𑄞𑄎𑄨…! 
𑄈𑄬 𑄣𑄧𑄘𑄧𑄚𑄴 𑄌𑄏𑄨 𑄌𑄏𑄨!
𑄃𑄨𑄇𑄬𑄴 𑄚𑄧 𑄇𑄪𑄣𑄮𑄢𑄴,
𑄛𑄨𑄣𑄬𑄖𑄧𑄣𑄢𑄴 𑄛𑄪𑄢𑄨 𑄡𑄨𑄠𑄬
𑄇𑄣 𑄇𑄣 𑄌𑄟𑄴𑄞𑄖𑄴!
𑄖 𑄟𑄪 𑄌𑄬𑄭, 𑄖 𑄟𑄪 𑄌𑄬𑄭,
𑄉𑄧𑄋𑄬𑄢𑄴 𑄎𑄨𑄁𑄇𑄚𑄨𑅁
𑄗𑄮𑄇𑄴-𑄚𑄧-𑄗𑄮𑄇𑄴 𑄞𑄖𑄴-𑄛𑄚𑄨𑅁
𑄡𑄬𑄇𑄬𑄴 𑄢𑄪𑄠𑄮𑄝𑄥𑄴 𑄉𑄧𑄚𑄨 𑄛𑄢𑄬,
𑄃𑄪𑄎𑄪𑄚𑄮 𑄃𑄟𑄨𑄣𑄬 𑄏𑄪𑄣𑄚𑄧𑄖𑄴𑅁
𑄥𑄬𑄇𑄬𑄴 𑄦𑄨𑄘𑄮𑄖𑄴 𑄃𑄪𑄙𑄬…
𑄃𑄬𑄙𑄧𑄇𑄴𑄧𑄚𑄴 𑄟𑄙 𑄢𑄋 𑄦𑄭𑄪𑄠𑄬 𑄞𑄬𑄣𑄴,
𑄜𑄬𑄣𑄬 𑄃𑄨𑄌𑄳𑄠 𑄞𑄭𑄪𑄠𑄚𑄧𑄖𑄴𑅁
𑄛𑄬𑄖𑄴 𑄛𑄪𑄢𑄬 𑄞𑄨𑄣𑄨,
𑄇𑄧𑄙𑄧𑄇𑄴 𑄈𑄬 𑄛𑄢𑄬 𑄟𑄪𑄣𑄨 𑄟𑄪𑄣𑄨𑅁
𑄚𑄪𑄚𑄴-𑄟𑄪𑄢𑄨𑄎𑄧𑄢𑄴 𑄢 𑄚𑄬𑄭,
𑄃𑄨𑄠𑄮 𑄇𑄨 𑄇𑄘𑄬𑄢𑄴 𑄢𑄘𑄧𑄇𑄣𑄴𑅁
𑄃𑄨𑄇𑄴𑄮 𑄝𑄧𑄏𑄧𑄢𑄧𑄢𑄴 𑄝𑄳𑄦 𑄚𑄬𑄭,
𑄃𑄪𑄙𑄨𑄝𑄇𑄴 𑄝𑄪𑄢𑄪𑄌𑄴, 𑄝𑄚𑄬𑄝𑄇𑄴 𑄌𑄧𑄝𑄥𑄣𑄴𑅁
𑄚𑄧 𑄟𑄘𑄨, 𑄚𑄧 𑄝𑄪𑄣𑄨,
𑄡𑄪𑄚𑄨 𑄃𑄧𑄣𑄧𑄢𑄴 𑄉𑄧𑄢𑄨 𑄗𑄬𑄭𑅁 </p>

<p>
𑄇𑄧𑄙 </p>

<p>𑄖𑄭𑄪 𑄇𑄧𑄢𑄴 𑄖𑄧 𑄇𑄧𑄙,
𑄖𑄬 𑄇𑄧𑄢𑄴 𑄖 𑄇𑄧𑄙,
𑄦𑄎-𑄟𑄨𑄎𑄬 𑄉𑄧𑄝𑄉𑄧𑄝𑄨𑅁
𑄡𑄬 𑄇𑄧𑄙𑄖𑄴 𑄇𑄧𑄚𑄧 𑄇𑄧𑄙 𑄚𑄬𑄭,
			𑄦𑄧𑄝𑄢𑄴 𑄎𑄧𑄙𑅁
𑄇𑄧𑄙 𑄚𑄧𑄠𑄴 𑄇𑄪𑄙𑄨,
𑄛𑄪𑄢𑄬 𑄉𑄬𑄣𑄴 𑄞𑄪𑄘𑄨𑅁
𑄡𑄬 𑄇𑄧𑄙 𑄥𑄪𑄚𑄴𑄘𑄬 𑄥𑄪𑄚𑄴𑄘𑄬,
			𑄇𑄚𑄴 𑄞𑄧𑄘!!!
𑄘𑄨𑄚𑄴 𑄡𑄢𑄴 𑄇𑄢𑄴 𑄡𑄢𑄴?
𑄛𑄪𑄢𑄨 𑄡𑄢𑄴 𑄝𑄧𑄌𑄴-𑄇𑄣𑄴!
𑄃𑄘𑄟𑄴 𑄘𑄨𑄊𑄮𑄣𑄨𑄨 𑄍𑄢 𑄛𑄮𑄣𑄴, 
𑄞𑄪𑄢𑄨 𑄡𑄢𑄴 𑄌𑄧𑄝𑄥𑄣𑄴!
𑄖𑄪𑄠𑄮 𑄇𑄨 𑄚𑄧 𑄜𑄪𑄢𑄮𑄢𑄴 𑄇𑄧𑄙𑅁</p>

<p>𑄡𑄬 𑄇𑄧𑄙𑄠𑄴 𑄈𑄨𑄣𑄴 𑄟𑄎𑄳𑄠 𑄝𑄪𑄇𑄴,
𑄦𑄨𑄘𑄮𑄖𑄴 𑄦𑄧𑄠𑄴 𑄥𑄖𑄴 𑄎𑄧𑄚𑄧𑄟𑄧𑄢𑄴 𑄘𑄪𑄈𑄴!
𑄡𑄬 𑄇𑄧𑄙𑄠𑄴 𑄃𑄮𑄣𑄮𑄏𑄮𑄣𑄴 𑄎𑄪𑄟𑄴𑄮 𑄥𑄧𑄟𑄎𑄴 𑄉𑄮𑄘!
𑄖𑄬 𑄘𑄬𑄢𑄴 𑄖𑄢𑄬 𑄘𑄪𑄎𑄴,
𑄇𑄧𑄟𑄧𑄣𑄬 𑄛𑄬𑄝 𑄝𑄪𑄏𑄴?
𑄛𑄝𑄴𑄣𑄨𑄇𑄴 𑄡𑄢 𑄃𑄊𑄨,
𑄝𑄬𑄇𑄴 𑄣𑄰𑄱𑄠𑄧𑄚𑄴 𑄍𑄉𑄨 𑄍𑄉𑄨𑅁
𑄜𑄨𑄢𑄬-𑄛𑄉𑄬 𑄢𑄨𑄚𑄨 𑄌𑄧,
𑄇𑄧𑄚𑄴𑄚 𑄈𑄢𑄴 𑄇 𑄟𑄙!!!
𑄃𑄬𑄙𑄧𑄇𑄴 𑄡𑄪𑄚𑄨 𑄛𑄪𑄚𑄴𑄘𑄨𑄇𑄴 𑄦𑄧𑄣𑄬,
𑄞𑄣-𑄟𑄧𑄚𑄴𑄘𑄧 𑄈𑄧𑄝𑄧𑄢𑄴 𑄛𑄬𑄣𑄬𑅁
𑄚𑄨𑄎𑄧𑄢𑄴 𑄞𑄣𑄬𑄘𑄴 𑄇𑄨𑄖𑄬𑄴 𑄚𑄧 𑄝𑄪𑄏𑄧!
𑄘𑄉𑄴 𑄛𑄪𑄚𑄴𑄘𑄨𑄉𑄬 𑄇𑄰𑄱 𑄡𑄨𑄠𑄧𑄚𑄴…
“𑄃𑄧𑄝𑄪𑄏𑄧𑄢𑄬 𑄚𑄬𑄭 𑄇𑄨𑄠𑄭𑄧 𑄝𑄪𑄏𑄬𑄠𑄬𑅁” 
𑄞𑄪𑄣𑄪𑄇𑄴 𑄌𑄪𑄣𑄪𑄇𑄴 𑄎𑄬𑄢𑄴𑄝𑄮𑄢𑄟𑄬,
𑄟𑄧𑄢𑄬 𑄇𑄧𑄠𑄴𑄴𑄘𑄳𑄠 𑄇𑄚𑄬 𑄇𑄚𑄬…
𑄝𑄬𑄇𑄴𑄪𑄚𑄴 𑄡𑄪𑄚𑄨 𑄃𑄬𑄇𑄴 𑄦𑄧𑄣𑄬,
𑄙𑄧𑄢𑄙𑄧𑄎𑄳𑄠𑄬 𑄉𑄧𑄟𑄬𑄘𑄣𑄬𑅁
𑄈𑄟𑄇𑄴𑄇𑄠𑄴 𑄟𑄧𑄢𑄨𑄝𑄧 𑄞𑄬𑄣𑄬 𑄖𑄬 𑄈𑄪𑄎𑄨𑄠𑄬𑅁 </p>

<p>
𑄥𑄧𑄁𑄜𑄮𑄢𑄴 𑄇𑄮𑄌𑄴𑄛𑄚</p>

<p>𑄖𑄧𑄢𑄬 𑄇𑄮𑄌𑄴𑄛𑄁 𑄝𑄚𑄳𑄦 𑄃𑄬 𑄇𑄧𑄙𑄚𑄴,
𑄚𑄧 𑄞𑄝𑄨𑄌𑄴 𑄖𑄭𑄪 𑄝𑄚𑄳𑄦 𑄃𑄬 𑄟𑄙𑄚𑄴𑅁
𑄎𑄧𑄝𑄨𑄣𑄪𑄁 𑄞𑄣𑄧𑄇𑄴 𑄝𑄧𑄏𑄧𑄢𑄴𑅁
𑄎𑄨𑄢𑄬𑄚𑄴 𑄚𑄬𑄭𑄠𑄬 𑄃𑄬𑄝𑄧 𑄎𑄧𑄝𑄧𑄋𑄧𑄢𑄴𑅁
𑄛𑄣𑄬𑄣𑄪𑄁 𑄛𑄬𑄇𑄴-𑄍𑄧 𑄛𑄣𑄧𑄚𑄨,
𑄟𑄧𑄚𑄧𑄢𑄴 𑄛𑄨𑄚𑄴𑄎𑄪𑄢𑄮𑄖𑄴𑅁
𑄥𑄨𑄇𑄴 𑄇𑄢𑄨 𑄇𑄢𑄨,
𑄃𑄋𑄪𑄣𑄴 𑄣𑄢𑄨 𑄣𑄢𑄨,
𑄎𑄪𑄉𑄬𑄣𑄪𑄁 𑄃𑄘𑄧𑄢𑄴,
𑄌𑄮𑄊𑄬 𑄌𑄮𑄈𑄴 𑄢𑄊𑄬𑄣𑄪𑄁,
𑄇𑄠𑄴𑄇𑄪𑄢𑄬 𑄟𑄪𑄎𑄪𑄋𑄮𑄖𑄴𑅁
𑄃𑄬𑄉 𑄞𑄝𑄬 𑄃𑄬𑄉 𑄟𑄧𑄚𑄬,
𑄞𑄣𑄧𑄇𑄴 𑄝𑄧𑄏𑄧𑄢𑄴 𑄇𑄘𑄬𑄣𑄪𑄁,
		𑄃𑄬𑄉 𑄙𑄳𑄠𑄚𑄬𑅁
𑄚𑄨𑄏𑄨 𑄢𑄬𑄖𑄴 𑄥𑄧𑄝𑄧𑄚𑄬 𑄘𑄬𑄊𑄧𑄁,
𑄎𑄪𑄚𑄮 𑄛𑄧𑄦𑄴𑄢𑄴 𑄣𑄰𑄱 𑄥𑄎𑄨𑄖𑄴 𑄉𑄙𑄨𑄢𑄴,
		𑄝𑄚𑄳𑄦 𑄘𑄨𑄎𑄧𑄚𑄬𑅁
𑄙𑄪𑄛𑄴 𑄟𑄬𑄊𑄴 𑄣𑄰𑄱 𑄇𑄨𑄠𑄬 𑄛𑄪𑄏𑄨,
𑄖𑄢 𑄛𑄧𑄦𑄴𑄢𑄴 𑄇𑄨𑄠𑄬𑄖𑄴 𑄉𑄪𑄣𑄨,
𑄦𑄘𑄬 𑄦𑄖𑄴 𑄙𑄧𑄢𑄙𑄧𑄢𑄨…
𑄚𑄋𑄬𑄣𑄴 𑄘𑄨𑄊𑄮𑄣𑄨, 𑄦𑄘𑄨 𑄡𑄬𑄢𑄴 𑄥𑄧𑄟𑄢𑄬,
𑄇𑄮𑄌𑄴𑄛𑄚𑄢𑄴 𑄉𑄮𑄋𑄢𑄬
𑄎𑄮𑄛𑄴 𑄚𑄬𑄭 𑄖𑄧𑄢𑄴-𑄟𑄧𑄢𑄴,
𑄚𑄬𑄭 𑄇𑄧𑄚𑄧 𑄇𑄪𑄎𑄮𑄣𑄨𑅁
𑄥𑄬𑄟𑄴 𑄥𑄬𑄟𑄴 𑄇𑄘 𑄜𑄮𑄢𑄴 𑄜𑄪𑄘𑄨𑄣𑄧𑅁
𑄌𑄬𑄢𑄧𑄛𑄣 𑄢𑄨𑄚𑄨 𑄌𑄬𑄭,
𑄝𑄳𑄦 𑄇𑄎𑄖𑄴 𑄃𑄪𑄙𑄨𑄣𑄧𑅁
𑄥𑄧𑄁𑄜𑄮𑄢𑄴 𑄦𑄭𑄪𑄠𑄬 𑄥𑄬 𑄇𑄮𑄌𑄴𑄛𑄚,
𑄝𑄪𑄏𑄬 𑄖𑄬 𑄇𑄬𑄚𑄬 𑄃𑄪𑄢𑄨 𑄝𑄬𑄢𑄚𑅁
𑄛𑄣𑄬 𑄛𑄪𑄣𑄬 𑄛𑄪𑄏𑄨 𑄦𑄃𑄮𑄌𑄴 𑄉𑄧𑄢𑄨,
𑄃𑄨𑄇𑄬𑄴 𑄖𑄬 𑄡𑄨𑄠𑄬 𑄃𑄪𑄢𑄨,
𑄟𑄧𑄚𑄧𑄢𑄴 𑄛𑄨𑄚𑄴𑄎𑄪𑄢𑄴 𑄍𑄢𑄨𑅁
𑄞𑄧𑄋𑄬𑄢𑄴 𑄃𑄧𑄎𑄢𑄴 𑄛𑄨𑄖𑄴𑄗𑄨𑄟𑄨𑄖𑄴𑅁
𑄡𑄪𑄚𑄨 𑄇𑄧𑄚𑄧𑄘𑄨𑄚𑄴 𑄖𑄧 𑄇𑄠𑄴,
𑄃𑄪𑄢𑄨 𑄃𑄬𑄭 𑄉𑄭 𑄉𑄭,
𑄥𑄪𑄉𑄮-𑄘𑄪𑄊𑄮 𑄇𑄧𑄙 𑄇𑄧𑄝𑄢𑄴 𑄌𑄠𑄴…
		𑄛𑄧𑄢𑄚𑄨 … 𑄖𑄢𑄬 𑄖𑄭𑄪,
		𑄖𑄧𑄘 𑄌𑄨𑄝𑄨 𑄚𑄧 𑄘𑄨𑄌𑄴𑅁 </p>

<p>
𑄇𑄧𑄝𑄨𑄖</p>

<p>𑄇𑄨 𑄇𑄟𑄴 𑄉𑄧𑄢𑄧𑄋𑄧𑄢𑄴,
𑄟𑄧𑄚𑄬 𑄟𑄧𑄚𑄬 𑄞𑄝𑄧𑄋𑄧𑄢𑄴𑅁
𑄥𑄪𑄉𑄬-𑄘𑄪𑄊𑄬 𑄡 𑄉𑄧𑄋𑄋𑄧𑄢𑄴 𑄘𑄨𑄚𑄴,
𑄃𑄨𑄖𑄴𑄪𑄚𑄴 𑄝𑄬𑄌𑄴 𑄘𑄪𑄊𑄮𑄖𑄴 𑄛𑄧𑄢𑄨𑄟𑄴, 
𑄡𑄬 𑄟𑄧𑄢 𑄟𑄧𑄢𑄧𑄋𑄧𑄢𑄴𑅁</p>

<p>𑄜𑄝𑄇𑄳𑄠  𑄡𑄬 𑄇𑄢𑄬 𑄇𑄧𑄠𑄴,
𑄚𑄧 𑄞𑄝𑄧𑄋𑄧𑄢𑄴 𑄛𑄌𑄴-𑄍𑄧𑄠𑄴,
𑄟𑄪𑄠𑄮𑄖𑄴 𑄡𑄬 𑄝𑄧𑄣𑄴 𑄃𑄊𑄬,
𑄇𑄧𑄋𑄧𑄢𑄴 𑄘𑄧 𑄇𑄧𑄋𑄧𑄢𑄴𑅁
𑄇𑄨𑄎𑄬𑄚𑄨 𑄇𑄖𑄴𑄪𑄚𑄴 𑄃𑄪𑄙𑄬𑄢𑄴 𑄉𑄧𑄁𑅁
𑄟𑄪𑄢𑄬 𑄟𑄪𑄢𑄬 𑄇𑄧𑄚𑄴𑄚 𑄃𑄊𑄬,
𑄚𑄨𑄎𑄧 𑄘𑄪𑄌𑄴𑄍𑄚𑄨 𑄚𑄧 𑄞𑄝𑄨,
𑄘𑄨𑄃𑄨 𑄡𑄢𑄴 𑄉𑄬𑄣𑄴…
𑄖𑄧𑄘 𑄉𑄬𑄖𑄴 𑄛𑄧𑄢𑄬 𑄥𑄧𑄁!
𑄡𑄪𑄚𑄨-𑄃𑄮 𑄃𑄧𑄎𑄬𑄃𑄧𑄌𑄴 𑄇𑄧𑄙,
𑄦𑄧𑄣𑄬 𑄦𑄮𑄇𑄴…
𑄖𑄧𑄢𑄴 𑄇𑄨 𑄇𑄧𑄝𑄣𑄴 𑄛𑄪𑄢𑄬𑄢𑄴!
𑄇𑄰𑄱 𑄌 𑄝𑄝𑄧𑄢𑄴 𑄛𑄪𑄖𑄴!
𑄌𑄪𑄟𑄮 𑄚𑄧 𑄘𑄬𑄈𑄳𑄠 𑄝𑄘𑄬,
𑄒𑄦𑄴𑄢𑄴 𑄛𑄬𑄝𑄬…
𑄇𑄢𑄬 𑄇𑄧𑄠𑄴𑄴 𑄟𑄧𑄉𑄧𑄘!!!</p>

<p>𑄗𑄪𑄉𑄪𑄢𑄨𑄖𑄴𑄧𑄣𑄬 𑄝𑄰𑄱 
𑄡𑄪𑄚𑄨 𑄛𑄢𑄧𑄌𑄴 𑄣𑄪𑄌𑄴𑄮 𑄉𑄧𑄢𑄨,
𑄟𑄧𑄚𑄧𑄖𑄴 𑄚𑄧 𑄎𑄧𑄛𑄳𑄠 𑄇𑄧𑄙𑄚𑄨,
𑄘𑄬𑄊𑄬𑄢𑄴 𑄘𑄬𑄊𑄬𑄢𑄴 𑄦𑄧𑄝𑄧 𑄛,
𑄡𑄪𑄚𑄨 𑄛𑄢𑄧𑄌𑄴 𑄇𑄰𑄱𑅁
𑄖𑄧𑄢𑄨𑄝𑄬 𑄃𑄬 𑄇𑄣𑄴, 𑄞𑄪𑄘𑄴𑄞𑄪𑄘𑄮𑄇𑄴 𑄌𑄧𑄝𑄥𑄣𑄴!
𑄟𑄪 𑄟𑄨𑄙𑄬 𑄣𑄪𑄌𑄴𑄮𑄟𑄨 𑄉𑄧𑄢𑄨𑄝𑄬,
𑄡𑄬 𑄡𑄬 𑄇𑄧𑄝𑄢𑄴 𑄇𑄧𑄙𑄮𑄇𑄴,
𑄇𑄚𑄴 𑄙𑄨𑄝𑄬 𑄘𑄨 𑄥𑄪𑄚𑄨𑄝𑄬𑅁
𑄖𑄪𑄠𑄮 𑄡𑄪𑄚𑄨 𑄚𑄧 𑄛𑄢𑄧𑄌𑄴 𑄖𑄧𑄢𑄨…
𑄌𑄪𑄉𑄮𑄢𑄴 𑄈𑄁 𑄘𑄬𑄚𑄴𑄉𑄣𑄴-𑄝𑄁𑄉𑄣𑄴𑅁
𑄟𑄭𑄪 𑄚𑄧 𑄛𑄢𑄧𑄁 𑄣𑄪𑄌𑄴𑄮 𑄉𑄧𑄢𑄨,
𑄟𑄧𑄢𑄧𑄋𑄧𑄢𑄴 𑄎𑄬𑄘𑄝𑄘𑄬…
𑄝𑄧𑄙𑄪 𑄍𑄨𑄚𑄬 𑄉𑄪𑄣𑄮 𑄙𑄧𑄇𑄴,
𑄃𑄬𑄇𑄪𑄣𑄮 𑄚𑄧𑄠𑄴, 𑄃𑄮𑄇𑄪𑄣𑄮 𑄚𑄧𑄠𑄴,
𑄃𑄧𑄚𑄧𑄖𑄨𑄖𑄳𑄠, 𑄚𑄨𑄢𑄨𑄖𑄨𑄖𑄳𑄠 𑄎𑄨𑄁𑄇𑄚𑄨 𑄟𑄧𑄢𑄴,
		𑄦𑄨𑄣𑄬 𑄛𑄙𑄢𑄬 𑄛𑄪𑄢𑄨𑅁 </p>

<p>
𑄇𑄣𑄴𑄝𑄮𑄎𑄬𑄉𑄨</p>

<p>𑄘𑄬𑄝𑄝𑄮 𑄉𑄧𑄢𑄬𑄢𑄴 𑄊𑄪𑄢𑄪𑄁 𑄊𑄪𑄢𑄪𑄁!
𑄇𑄮𑄎𑄬 𑄃𑄚𑄬𑄢𑄴 𑄇𑄣 𑄟𑄬𑄊𑄴!
𑄏𑄧𑄣𑄴𑄉 𑄏𑄧𑄣𑄴𑄉 𑄝𑄪𑄠𑄬𑄢𑄴𑅁
𑄗𑄪𑄇𑄳𑄠 𑄝𑄝𑄧𑄢𑄴 𑄞𑄋𑄊𑄧𑄢𑄴𑅁
𑄣𑄧𑄙𑄧𑄇𑄴 𑄙𑄧𑄙𑄧𑄇𑄴 𑄜𑄨𑄝𑄬𑄇𑄴𑅁
𑄛𑄧𑄢𑄚𑄬 𑄝𑄪𑄇𑄴 𑄚𑄧 𑄝𑄚𑄬𑄢𑄴 𑄗𑄪𑄇𑄳𑄠 𑄟𑄢𑄴𑅁
𑄈𑄣𑄳𑄠 𑄝𑄪𑄇𑄴 𑄞𑄨𑄢𑄪𑄁 𑄞𑄨𑄢𑄪𑄁𑅁</p>

<p>𑄛𑄧𑄙𑄧 𑄟𑄠𑄴 𑄇𑄧𑄣𑄧𑄇𑄣 𑄇𑄧𑄣𑄧𑄇𑄣
𑄛𑄧𑄙𑄧 𑄟𑄚𑄪𑄌𑄴 𑄡𑄬 𑄡 𑄇𑄟𑄬𑅁
𑄉𑄧𑄎𑄁 𑄉𑄧𑄎𑄁 𑄈𑄧-𑄚𑄨𑄏𑄬𑄌𑄳𑄠!
𑄦𑄟𑄴𑄝 𑄦𑄟𑄴𑄝 𑄉𑄪𑄢𑄪 𑄍𑄧𑄢𑄴𑄟,
			𑄍𑄧 𑄖𑄮𑄉𑄢𑄴𑅁
𑄢𑄖𑄴𑄮𑄣𑄳𑄠𑄢𑄴𑄴 𑄣𑄬𑄝𑄋𑄚𑄨 𑄃𑄪𑄣𑄬𑄴 𑄡𑄢𑄴𑅁
𑄃𑄨𑄇𑄬𑄴 𑄘𑄨𑄝𑄧 𑄝𑄧𑄢𑄴 𑄏𑄧𑄢𑄴𑅁
𑄊𑄮𑄚𑄬 𑄃𑄬𑄣𑄧 𑄘𑄬𑄝𑄇𑄣𑅁 </p>

<p>
𑄉𑄞𑄪𑄢𑄧 𑄎𑄨𑄁𑄇𑄚𑄨</p>

<p>𑄃𑄋𑄪𑄣𑄧 𑄟𑄙𑄠𑄴 𑄟𑄙𑄠𑄴 𑄘𑄨𑄝𑄬 𑄈𑄬𑄣𑄪𑄁,
𑄦𑄖𑄴𑄖𑄚𑄴 𑄛𑄪𑄚𑄧𑄖𑄴 𑄛𑄪𑄏𑄨 𑄛𑄪𑄏𑄨 𑄣𑄟𑄨𑄣𑄪𑄁𑅁
𑄇𑄨 𑄥𑄪𑄈𑄴 𑄟𑄧𑄢𑄴 𑄉𑄞𑄪𑄢𑄧 𑄎𑄨𑄁𑄇𑄚𑄨𑅁
𑄣𑄋𑄮𑄚𑄨𑄣𑄴𑄣𑄠𑄴 𑄟𑄧𑄢𑄴 𑄡𑄬𑄖𑄴𑄧𑄟𑄚𑄴 𑄛𑄧𑄢𑄚𑄴 𑄇𑄚𑄬,
𑄝𑄪𑄇𑄴 𑄙𑄨𑄝𑄬𑄙𑄨𑄛𑄳𑄠 𑄦𑄧𑄠𑄴 𑄡𑄚𑄬𑅁
𑄃𑄨𑄚𑄴𑄘𑄨 𑄝𑄛𑄴-𑄟 𑄟𑄪𑄢𑄨𑄣𑄬-𑄃𑄮 𑄚𑄧 𑄃𑄬𑄏𑄬 𑄌𑄮𑄊𑄮𑄛𑄚𑄨𑅁
𑄊𑄧𑄢𑄧𑄖𑄴 𑄢𑄧𑄠𑄬 𑄟𑄧𑄢𑄴 𑄃𑄧𑄞𑄬𑄘𑄧𑄢𑄴 𑄇𑄟𑄴,
𑄟-𑄝𑄝𑄬 𑄍𑄬𑄢𑄴 𑄚𑄧 𑄛𑄘𑄧𑄚𑄴 𑄜𑄬𑄣𑄬𑄝𑄢𑄴 𑄚𑄨𑄏𑄬𑄌𑄴𑄍𑄚𑄴𑅁
𑄃𑄨𑄚𑄴𑄘𑄨 𑄟𑄭𑄪 𑄘𑄧𑄌𑄴 𑄝𑄝𑄪𑄠𑄬 𑄃𑄬𑄇𑄴 𑄝𑄝𑄪𑅁
𑄟-𑄝𑄝𑄧𑄢𑄴 𑄟𑄭𑄪 𑄃𑄬𑄇𑄬𑄴𑄢𑄬 𑄚𑄮𑄚𑄨𑄠𑄬 𑄛𑄪𑄠𑄮
𑄈𑄢𑄢𑄴 𑄢𑄎 𑄈𑄬𑄣𑄧𑄁 𑄎𑄪𑄠𑅁
𑄛𑄧𑄢𑄬𑄠𑄳𑄠𑄬 𑄎𑄨𑄚𑄨𑄌𑄴𑄍𑄰𑄱 𑄟𑄭𑄪 𑄇𑄝𑄪𑅁</p>

<p>𑄘𑄬𑄌𑄴-𑄎𑄖𑄴 𑄚𑄋𑄬 𑄟𑄧𑄢𑄴 𑄝𑄧𑄢𑄴 𑄝𑄧𑄢𑄴 𑄇𑄧𑄙,
𑄖𑄣𑄨𑄟𑄣𑄨 𑄉𑄧𑄣𑄬𑄴 𑄈𑄬𑄭 𑄘𑄪𑄠𑄧𑄁 𑄟𑄙𑅁
𑄝𑄧𑄢𑄧 𑄚𑄬𑄖 𑄟𑄭𑄪 𑄥𑄪𑄥𑄩𑄣𑄴 𑄥𑄧𑄟𑄎𑄧𑄢𑄴𑅁
𑄘𑄬𑄌𑄴-𑄎𑄘𑄧 𑄌𑄨𑄘𑄬 𑄃𑄟𑄧𑄚𑄬 𑄚𑄧 𑄉𑄧𑄢𑄨𑄣𑄬,
𑄚𑄨𑄎𑄧𑄢𑄴 𑄥𑄧𑄟𑄎𑄧𑄢𑄬 𑄃𑄟𑄧𑄚𑄬 𑄌𑄨𑄖𑄴 𑄚𑄧 𑄛𑄪𑄢𑄨𑄣𑄬,
𑄇𑄧𑄚𑄴𑄚 𑄇𑄎𑄬𑄝𑄧 𑄥𑄧𑄟𑄎𑄧𑄢𑄴 𑄃𑄙𑄧𑄁-𑄇𑄎𑄧𑄢𑄴𑅁
𑄟𑄧𑄢𑄴 𑄝𑄧𑄌𑄴 𑄃𑄨𑄇𑄬𑄴 𑄃𑄬𑄇𑄴𑄇𑄪𑄢𑄨 𑄌𑄬𑄢𑄴𑅁
𑄝𑄊𑄬 𑄈𑄬𑄝𑄢𑄴 𑄚𑄬𑄭 𑄃𑄎𑄬𑄢𑄴𑅁
𑄃𑄟𑄧𑄚𑄧 𑄟𑄙𑄖𑄴 𑄥𑄧𑄟𑄎𑄧𑄢𑄴 𑄝𑄬𑄇𑄴 𑄇𑄟𑄚𑄨𑅁
𑄃𑄘𑄟𑄧𑄖𑄴 𑄇 𑄏𑄨 𑄛𑄨𑄘𑄮𑄣𑄨 𑄦𑄧𑄣𑄧,
𑄇𑄧𑄚𑄴 𑄉𑄞𑄪𑄢𑄨 𑄇𑄣𑄴𑄣𑄭𑄮 𑄇𑄧𑄙 𑄇𑄧𑄣𑄧,
𑄃𑄬𑄇𑄴𑄇 𑄒𑄦𑄴𑄢𑄴 𑄛𑄬𑄣𑄬 𑄝𑄚𑄨 𑄃𑄚𑄨𑅁
𑄗𑄪𑄟𑄧 𑄃𑄘𑄟𑄧𑄖𑄴 ‘𑄜𑄖𑄴𑄮’ 𑄇𑄧𑄣𑄬 𑄝𑄬𑄉𑄬 𑄌𑄨𑄚𑄧𑄚𑄴𑅁
𑄉𑄧𑄟𑄴 𑄚𑄋𑄬 𑄟𑄧𑄢𑄬 𑄇𑄨𑄠𑄰𑄱 𑄚𑄁 𑄚𑄧 𑄊𑄨𑄚𑄧𑄚𑄴𑅁
𑄡𑄨𑄠𑄧𑄖𑄴 𑄎𑄎𑄧𑄚𑄴 𑄥𑄨𑄠𑄧𑄖𑄴 𑄈𑄁 𑄞𑄖𑄴𑅁
𑄟𑄮𑄇𑄴 𑄣𑄮𑄚𑄬𑄭 𑄘𑄪𑄊𑄮𑄖𑄴 𑄛𑄧𑄣𑄬,
𑄝𑄎𑄨𑄝𑄢𑄴 𑄍𑄧𑄝𑄭 𑄃𑄪𑄝𑄰𑄱 𑄚𑄧 𑄗𑄬𑄣𑄬;
𑄝𑄨𑄎𑄨 𑄈𑄬𑄟𑄴𑄝𑄰𑄱 𑄘𑄬𑄌𑄴-𑄎𑄖𑄴𑅁 </p>

<p>
𑄜𑄪𑄣𑄴𑄝𑄢𑄬𑄁 𑄛𑄬𑄭𑄎𑄧𑄢𑄴 𑄞𑄪𑄟𑄨𑄇</p>

<p>𑄟𑄧𑄚𑄧𑄢𑄴 𑄎𑄧𑄚𑄴𑄎𑄣𑄴 𑄞𑄝𑄧𑄚𑄚𑄨,
𑄜𑄘 𑄇𑄚𑄨𑄣𑄰𑄱 𑄉𑄨𑄢𑄬 𑄝𑄚𑄨,
𑄇𑄧𑄝𑄧𑄉𑄧𑄖𑄴𑄪𑄚𑄴 𑄇𑄧𑄝𑄧𑄉𑄧𑄖𑄴, 𑄥𑄨𑄁𑄉𑄧𑄝𑄖𑄴𑄪𑄚𑄴 𑄛𑄨𑄎𑄮𑄢𑄮𑄖𑄴,
𑄘𑄮𑄉𑄮𑄚𑄴, 𑄜𑄨𑄝𑄬𑄉𑄧𑄢𑄴 𑄌𑄪𑄟𑄮𑄛𑄝𑄧𑄖𑄴𑅁
𑄞𑄋 𑄥𑄟𑄴𑄪𑄠𑄴 𑄃 𑄃𑄪𑄖𑄴𑄮𑄟𑄎𑄖𑄴…
𑄇𑄧𑄠𑄴 𑄡𑄪𑄉𑄴 𑄣𑄢𑄬𑄣𑄪𑄁…𑅁
𑄃𑄬 𑄎𑄉𑄖𑄴𑄪𑄚𑄴 𑄃𑄮 𑄎𑄉𑄖𑄴𑅁
𑄃𑄭𑄪𑄠𑄮 𑄞𑄉𑄬 𑄃 𑄃𑄪𑄚𑄴𑄘𑄪𑄢𑄮 𑄞𑄉𑄬,
𑄝𑄧𑄢𑄴𑄝𑄘𑄴 𑄡𑄬𑄭 𑄡 𑄇𑄨𑄏𑄪 𑄃𑄊𑄬
𑄡𑄧𑄖𑄴𑄧𑄚𑄴 𑄉𑄧𑄢𑄨 𑄙𑄰𑄱-𑄛𑄪𑄏𑄨,
𑄥𑄪𑄟𑄪𑄢𑄨 𑄗𑄮𑄣𑄪𑄁 𑄚𑄨𑄏𑄨 𑄚𑄨𑄏𑄨𑅁
𑄇𑄧𑄚𑄧 𑄃𑄬𑄇𑄴 𑄉𑄧𑄟𑄴 𑄈𑄬𑄚𑄧𑄖𑄴…𑅁
𑄜𑄬𑄭𑄌𑄴-𑄝𑄪𑄇𑄴 𑄛𑄬𑄭𑄎𑄧𑄢𑄴 𑄦𑄃𑄮𑄎𑄧𑄢𑄴 𑄜𑄪𑄣𑄴𑄝𑄢𑄬𑄋𑄮𑄖𑄴𑅁
𑄖𑄬𑄝𑄬 𑄖𑄬𑄝𑄬 𑄗𑄪𑄝𑄬𑄠𑄳𑄠𑄬 𑄟𑄧𑄚𑄧 𑄇𑄧𑄙𑄚𑄨,
			𑄖𑄧𑄝 𑄛𑄪𑄢𑄬𑅁
𑄃𑄨𑄌𑄬𑄴 𑄟𑄭𑄪 𑄖𑄧𑄟 𑄚𑄋𑄬 𑄘𑄨𑄣𑄪𑄁 𑄃𑄪𑄢𑄬𑅁
𑄡 𑄃𑄬𑄣𑄧 𑄟𑄧𑄚𑄧𑄢𑄴…
𑄢𑄧𑄁𑄌𑄧𑄁 𑄥𑄧𑄝𑄧𑄚𑄧𑄢𑄴 𑄃 𑄥𑄪𑄈𑄴-𑄘𑄪𑄊𑄮𑄢𑄴
𑄉𑄮𑄖𑄴𑄖𑄣𑄴 𑄉𑄮𑄖𑄴𑄖𑄣𑄴, 𑄈𑄪𑄇𑄴𑄪𑄢𑄪𑄇𑄴 𑄈𑄇𑄴𑄇𑄢𑄇𑄴,
𑄘𑄬𑄟𑄘𑄬𑄟𑄳𑄠 𑄃 𑄦𑄝𑄇𑄴𑄴𑄝𑄇𑄴,
𑄥𑄧𑄁 𑄚𑄬𑄭𑄠𑄬, 𑄣𑄟𑄣𑄟𑄳𑄠,
𑄍𑄨𑄚𑄬𑄇𑄪𑄘𑄮 𑄎𑄧𑄢 𑄚𑄧 𑄝𑄧𑄖𑄳𑄠 𑄇𑄧𑄙𑄚𑄨𑅁
𑄥𑄬𑄘𑄟𑄴-𑄃𑄮 𑄟𑄧𑄢𑄴 𑄇𑄧𑄟𑄴,
𑄃𑄚𑄪𑄚𑄨 𑄚𑄬𑄚 𑄚𑄪𑄚𑄴𑄎𑄮…
𑄇𑄬𑄎𑄚𑄴 𑄦𑄧𑄣𑄇𑄴 𑄇𑄨𑄎𑄬𑄚𑄨𑅁 </p>

<p>
𑄎𑄪𑄣𑄨 𑄚𑄧 𑄃𑄪𑄙𑄨𑄟𑄴 𑄇𑄨𑄖𑄬𑄴</p>

<p>𑄇𑄧𑄙𑄧𑄇𑄴 𑄃𑄢𑄴 𑄈𑄬𑄘𑄪𑄁 𑄛𑄧𑄢𑄙𑄧𑄢𑅁
𑄟𑄧𑄢-𑄃𑄮 𑄚𑄧𑄠𑄴 𑄎𑄬𑄘-𑄃𑄮 𑄚𑄧𑄠𑄴, 𑄃𑄙𑄟𑄧𑄢𑅁
“𑄃𑄪𑄣𑄴𑄮 𑄣𑄠𑄮𑄢𑄨 𑄇𑄪𑄣𑄮 𑄝𑄧
𑄚𑄧𑄉𑄚𑄴 𑄟𑄙𑄖𑄴 𑄘𑄨, 𑄎𑄪𑄟𑄮𑄢𑄚𑄴 𑄝𑄧𑅁”
… 𑄟𑄧𑄢𑄴 𑄝𑄪𑄇𑄴 𑄌𑄪𑄌𑄳𑄠𑄁 𑄖𑄉𑄧𑄣𑄧 𑄊𑄬𑄭𑅁
𑄟𑄧𑄢𑄬 𑄇𑄧𑄌𑄴 𑄝𑄨𑄘𑄬𑄥𑄳𑄠…
𑄃𑄨𑄌𑄬𑄴-𑄇𑄨𑄣𑄬𑄴 𑄟𑄧 𑄎𑄉𑄖𑄴 𑄃𑄬𑄭𑅁
𑄛𑄨𑄌𑄴 𑄃𑄢𑄴 𑄚𑄧 𑄣𑄟𑄨𑄟𑄴,
𑄈𑄧𑄇𑄴 𑄖𑄉𑄧𑄣𑄴 𑄘𑄬𑄊𑄨𑄚𑄬𑄭𑅁
𑄃𑄨𑄠𑄚𑄨 𑄇𑄨 𑄇𑄢𑄴𑄝𑄢𑄴,
𑄌𑄮𑄊𑄬𑄘𑄨 𑄚𑄧 𑄘𑄬𑄈𑄳𑄠!
𑄟𑄧𑄢𑄨𑄣𑄬 𑄟𑄧𑄢𑄨𑄟𑄴 𑄝𑄪𑄇𑄴 𑄘𑄨!
𑄚𑄧 𑄟𑄧𑄢𑄨𑄟𑄴 𑄛𑄨𑄒𑄴 𑄘𑄨!
𑄘𑄪𑄊𑄬 𑄃𑄢𑄴 𑄚𑄧 𑄇𑄢𑄬𑄢𑄴 𑄞𑄧𑄢𑄴,
𑄎𑄪𑄣𑄨 𑄚𑄧 𑄃𑄪𑄙𑄨𑄟𑄴 𑄇𑄨𑄖𑄬𑄴!</p>

<p>𑄃𑄬 𑄘𑄬𑄏𑄧𑄢𑄴 𑄎𑄉-𑄟𑄘𑄨,
𑄇𑄧𑄙𑄧𑄇𑄴 𑄃𑄢𑄴 𑄈𑄬𑄝𑄬 𑄣𑄪𑄘𑄨-𑄛𑄪𑄘𑄨𑅁
𑄟-𑄝𑄮𑄚𑄮𑄢𑄴 𑄃𑄨𑄎𑄴𑄮𑄖𑄴 𑄣𑄧𑄣𑄬,
𑄘𑄧𑄢𑄴𑄘𑄧𑄢𑄴…! 𑄗𑄧𑄢𑄴𑄗𑄧𑄢𑄴…!
𑄊𑄪𑄢𑄨 𑄚𑄧 𑄛𑄖𑄴𑄧𑄚𑄴 𑄏𑄢𑄬-𑄎𑄧𑄋𑄧𑄣𑄬𑅁</p>

<p>𑄖𑄭𑄪 𑄃𑄧𑄟𑄚𑄪𑄌𑄴! 𑄖𑄭𑄪 𑄢𑄬𑄇𑄴𑄈𑄧𑄌𑄴!
𑄖𑄧𑄢𑄴 𑄃𑄨𑄚𑄴𑄎𑄬𑄛𑄴 𑄚𑄬𑄭𑅁
𑄟𑄧𑄢𑄬 𑄇𑄧𑄌𑄴 𑄈𑄛𑄴𑄮!
𑄟𑄧 𑄎𑄉𑄖𑄴 𑄒𑄨𑄠𑄬𑄚𑄬𑄭𑅁
𑄏𑄪𑄣𑄴 𑄦𑄭𑄪𑄠𑄬 𑄟𑄧𑄢𑄴 𑄉𑄪𑄖𑄴𑄗𑄳𑄠
𑄎𑄪𑄣𑄨 𑄚𑄧 𑄃𑄪𑄙𑄨𑄟𑄴 𑄇𑄨𑄖𑄬𑄴!!! 
𑄟 𑄞𑄌𑄴</p>

<p>𑄃𑄁 𑄖𑄳𑄢𑄨𑄛𑄪𑄢 (𑄟𑄭𑄪 𑄖𑄨𑄝𑄨𑄢𑄬)
𑄐𑄀 𑄣𑄪 (𑄟𑄭𑄪 𑄟𑄢𑄴𑄟)
𑄟𑄭𑄪 𑄌𑄋𑄴𑄟𑄳𑄦
𑄟𑄧 𑄟𑄟 𑄘𑄧 𑄝𑄋𑄣𑄴 𑄚𑄧𑄠𑄴,
𑄚𑄧 𑄇𑄧𑄁 𑄟𑄭𑄪 𑄝𑄋𑄣𑄧 𑄇𑄧𑄙𑅁
𑄖𑄪𑄠𑄮 𑄟𑄭𑄪 𑄇𑄬𑄚𑄬 𑄣𑄨𑄊𑄨 𑄛𑄁,
“𑄟𑄖𑄳𑄢𑄨 𑄞𑄥 𑄝𑄁𑄣”</p>

<p>𑄡𑄬 𑄛𑄪𑄏𑄮𑄢𑄚𑄴 𑄟𑄧𑄢𑄴 𑄢𑄧𑄉𑄬 𑄢𑄧𑄉𑄬,
𑄚𑄨𑄏𑄬𑄎𑄧𑄢𑄴 𑄣𑄧𑄉𑄬, 𑄃 𑄥𑄨𑄢𑄠𑄴 𑄥𑄨𑄢𑄠𑄴𑅁
𑄡𑄬 𑄘𑄪𑄇𑄴𑄈𑄚𑄴 𑄟𑄧𑄢𑄴 𑄃𑄧𑄁𑄥𑄧𑄟𑄢𑄨,
𑄛𑄝𑄬 𑄛𑄝𑄬 𑄉𑄨𑄢𑄬𑄠𑄴 𑄉𑄨𑄢𑄬𑄠𑄴𑅁</p>

<p>𑄥𑄪𑄉𑄬 𑄗𑄬𑄟𑄴 𑄞𑄨𑄣𑄨, 𑄇𑄝𑄧𑄢𑄴 𑄟𑄪 𑄙𑄉𑄨,
𑄣𑄨𑄊𑄨𑄝𑄢𑄴 𑄣𑄨𑄊𑄨𑄣𑄪𑄁 𑄃𑄧𑄣𑄧𑄢𑄴 𑄉𑄧𑄢𑄨𑅁
𑄞𑄘𑄬-𑄇𑄝𑄧𑄢𑄬 𑄗𑄨𑄘𑄧𑄝𑄴𑄧𑄢𑄴 𑄦𑄧𑄣𑄪𑄁𑅁
𑄟𑄧 𑄟𑄢𑄴 𑄝𑄧-𑄚𑄨𑄏𑄬𑄌𑄴!
𑄝𑄪𑄇𑄴 𑄌𑄪𑄉𑄪𑄚𑄮 𑄦𑄝𑄨𑄣𑄬𑄌𑄴!
𑄗𑄬𑄝𑄧𑄢𑄧𑄇𑄴 𑄈𑄬 𑄈𑄬 𑄟𑄨𑄣𑄬 𑄡𑄢𑄴!
𑄟𑄭𑄪 𑄃𑄨𑄇𑄬𑄴 𑄝𑄧𑄢𑄴 𑄝𑄝𑄪!
“𑄃𑄰𑄱-𑄥𑄧𑄝𑄴 𑄝𑄎𑄬 𑄥𑄬𑄚𑄴𑄑𑄨𑄟𑄬𑄚𑄴𑄑𑄴”
𑄛𑄖𑄴𑄖 𑄘𑄧 𑄟𑄧𑄢𑄬 𑄚𑄧 𑄛𑄢𑄴𑅁</p>

<p>𑄖𑄧𑄢𑄴-𑄟𑄧𑄢𑄴 𑄦𑄃𑄮𑄎𑄧𑄢𑄴, 𑄛𑄧𑄢𑄚𑄧𑄢𑄴,
𑄟 𑄞𑄌𑄴𑄍𑄚𑄨 𑄃𑄨𑄋𑄮𑄢𑄨 𑄦𑄢𑄬 𑄡𑄢𑄴𑅁 </p>

<p></p>

<p>𑄞𑄝𑄨 𑄌𑄬𑄭…</p>

<p>𑄒𑄨𑄘𑄮 𑄚𑄬𑄭 𑄎𑄨𑄁𑄇𑄚𑄨,
𑄘𑄨𑄠𑄳𑄠𑄬 𑄚𑄬𑄭 𑄝𑄪𑄇𑄴 𑄝𑄚𑄨𑅁
𑄘𑄪𑄊𑄬 𑄘𑄪𑄊𑄬 𑄛𑄧𑄢𑄳𑄦𑄎𑄬 𑄙𑄧𑄢𑄨,
𑄘𑄨𑄇𑄴𑄈𑄧𑄚𑄨 𑄇𑄨𑄠𑄮𑄎𑄧𑄚𑄬? 𑄇𑄬𑄚𑄬 𑄛𑄧𑄢𑄬
𑄞𑄖𑄴 𑄛𑄰𑄱𑄠𑄧𑄖𑄴 𑄟𑄪𑄢𑄴𑄉𑄪𑄎𑄨!</p>

<p>𑄏𑄢𑄬 𑄎𑄧𑄋𑄧𑄣𑄬 𑄊𑄪𑄢𑄨 𑄊𑄪𑄢𑄨,
𑄝𑄊𑄴-𑄞𑄣𑄪𑄇𑄴𑄇𑄰𑄱 𑄣𑄢𑄳𑄦𑄬 𑄉𑄧𑄢𑄨!
𑄃𑄧𑄞𑄝𑄧𑄖𑄴 𑄃𑄣𑄪 𑄇𑄪𑄢𑄨,
𑄈𑄬𑄭 𑄃𑄨𑄌𑄴𑄧𑄚𑄴 𑄝𑄪𑄢𑄮𑄝𑄪𑄢𑄨𑅁
𑄚𑄧 𑄝𑄬𑄎𑄧𑄚𑄴 𑄟𑄚𑄴-𑄃𑄨𑄎𑄴𑄮𑄖𑄴,
𑄚𑄧 𑄍𑄢𑄧𑄚𑄴 𑄘𑄬𑄌𑄴-𑄎𑄖𑄴𑅁
𑄙𑄧𑄢𑄨 𑄢𑄊𑄬𑄠𑄧𑄚𑄴 𑄥𑄧𑄁𑄥𑄴𑄇𑄳𑄢𑄨𑄖𑄨𑅁
𑄃𑄨𑄇𑄬𑄴 𑄖𑄧𑄢𑄴 𑄚𑄪𑄘𑄨𑄉𑄨𑄢𑄨,
𑄌𑄨𑄎𑄨𑄇𑄴 𑄌𑄎𑄇𑄴 𑄇𑄨𑄢𑄨𑄟𑄨𑄢𑄨𑅁
𑄌𑄮𑄈𑄴 𑄖𑄧𑄚𑄴𑄖𑄧𑄚𑄠𑄴 𑄛𑄎𑄧𑄚𑄚𑄴,
𑄇𑄧𑄙-𑄝𑄖𑄴𑄖𑄢𑄴 𑄊𑄎𑄧𑄚𑄚𑄴𑅁
𑄃𑄬𑄏𑄧𑄁-𑄚𑄧-𑄃𑄬𑄏𑄧𑄁 𑄢𑄧𑄝𑄮…
𑄚𑄮𑄚𑄨𑄠𑄬 𑄖𑄭𑄪 𑄟-𑄝𑄝𑄧𑄢𑄴𑅁
𑄃𑄬𑄇𑄴𑄇 𑄇𑄧𑄙𑄠𑄴 𑄢𑄉𑄴 𑄎𑄧𑄣𑄧𑄌𑄴,
𑄃𑄬𑄖𑄖𑄳𑄠 … 𑄖𑄧𑄢𑄴 𑄘𑄨𑄣𑄴 𑄓𑄋𑄧𑄢𑄴,
𑄎𑄖𑄴 𑄜𑄬𑄣𑄬 𑄝𑄬𑄎𑄖𑄴 𑄣𑄧𑄌𑄴𑅁 </p>

<p>
𑄦𑄣𑄴 𑄚𑄬𑄭</p>

<p>𑄇𑄪𑄘𑄪𑄉𑄨 𑄥𑄧𑄢𑄴𑄇𑄢𑄴
𑄎𑄪 𑄖𑄮𑄉𑄬𑄭𑄠𑄬 𑄘𑄣𑄣𑄴,
𑄛𑄪𑄎𑄪𑄛𑄎𑄪 𑄞𑄪𑄎𑄪𑄞𑄎𑄪
𑄟𑄫𑄢𑄬 𑄟𑄫𑄢𑄬 𑄞𑄬𑄣𑄴𑄝𑄣𑄴𑅁
𑄃𑄪𑄎𑄪𑄥𑄪𑄢𑄪𑄁 𑄎𑄪𑄟𑄴𑄮
𑄝𑄚𑄳𑄦 𑄉𑄧𑄋𑄘𑄧𑄚𑄴 𑄘𑄨𑄚𑄴𑄮…
𑄇𑄢𑄧 𑄛𑄉𑄧𑄖𑄴 𑄚𑄧 𑄗𑄧𑄢𑄨𑄢𑄴
𑄃𑄧𑄇𑄪𑄣𑄴 𑄘𑄧𑄎𑄳𑄠𑄖𑄴 𑄥𑄎𑄪𑄢𑄨𑄢𑄴𑅁
𑄚𑄬𑄭 𑄦𑄣𑄴 𑄚𑄬𑄭 𑄦𑄣𑄴𑅁</p>

<p>𑄟𑄫𑄢𑄬 𑄟𑄫𑄢𑄬 𑄙𑄪𑄢𑄬 𑄙𑄪𑄢𑄬
𑄖𑄧 𑄎𑄉𑄖𑄴 𑄟𑄧 𑄎𑄉𑄖𑄴𑅁
𑄥𑄮𑄟𑄘𑄧𑄚𑄴𑄘𑄨 𑄌𑄬 𑄥𑄮𑄟𑄘𑄧𑄚𑄴𑄘𑄨
𑄥𑄪𑄢𑄴 𑄝𑄧𑄘𑄨 𑄙𑄢𑄘𑄨𑄠𑄬𑄣𑄳𑄠
𑄛𑄰𑄱𑄚𑄣𑄴 𑄛𑄰𑄱𑄚𑄣𑄴!
𑄘𑄨𑄚𑄬-𑄢𑄬𑄘𑄬 𑄜𑄮𑄘𑄘𑄧𑄚𑄴 
𑄟𑄧𑄢𑄧𑄘𑄧𑄚𑄴𑄘𑄬 𑄇𑄨 𑄇𑄧𑄟𑄴
𑄎𑄬𑄘𑄠𑄴 𑄗𑄬𑄝𑄢𑄴 𑄎𑄉 𑄚𑄬𑄭
𑄍𑄉 𑄘𑄬𑄘𑄧𑄚𑄴 𑄚𑄨𑄖𑄴𑄮,
𑄃𑄨𑄚𑄴𑄘𑄨 𑄃𑄪𑄚𑄴𑄘𑄨 𑄌𑄧𑄝𑄥𑄣𑄴𑅁
𑄃𑄟𑄨 𑄟𑄧𑄢𑄨𑄢𑄴 𑄞𑄬𑄭𑄠𑄬 𑄞𑄬𑄭𑄠𑄬;
𑄇𑄬𑄚 𑄘𑄧 𑄚𑄧 𑄡𑄨𑄠𑄬𑅁
𑄎𑄮𑄠𑄚𑄳𑄠𑄝𑄮 𑄝𑄪𑄢𑄮 𑄦𑄮𑄣𑄴,
𑄛𑄪𑄢𑄨 𑄡𑄢𑄴 𑄝𑄧𑄌𑄴𑄇𑄣𑄴𑅁
𑄃𑄬𑄚𑄴 𑄃𑄨𑄇𑄴𑄮 𑄘𑄨𑄚𑄴 𑄃𑄬𑄝𑄧,
𑄦𑄖𑄴-𑄒𑄬𑄁 𑄝𑄚𑄨
𑄃𑄪𑄝𑄮𑄖𑄴 𑄛𑄪𑄚𑄴𑄘𑄪𑄢𑄨 𑄑𑄋𑄨,
𑄥𑄨𑄢𑄬 𑄚𑄬𑄭 𑄟𑄙𑄣𑄣𑄰𑄱,
𑄖𑄨𑄇𑄴𑄖𑄨𑄉𑄬𑄭 𑄖𑄨𑄇𑄴𑄖𑄨𑄉𑄬𑄭…
	𑄘𑄨𑄝𑄧𑄁𑄉𑄰𑄱 𑄥𑄬𑄇𑄬𑄴𑄚𑄬,
		𑄜𑄣𑄪𑄇𑄴 𑄜𑄣𑄪𑄇𑄴 𑄟𑄧𑄢𑄜𑄣𑄴!!! </p>

<p>𑄝𑄬𑄘𑄧𑄟 𑄟𑄧𑄚𑄴𑄛𑄪𑄘𑄨𑄢𑄴 𑄇𑄮𑄌𑄴𑄛𑄚</p>

<p>𑄘𑄨𑄚𑄴 𑄉𑄪𑄚𑄧𑄁 𑄥𑄧𑄚𑄴, 𑄞𑄪𑄣𑄮𑄁 𑄞𑄋𑄨 𑄞𑄋𑄨𑅁
𑄚𑄧 𑄛𑄢𑄧𑄁 𑄦𑄋𑄨𑄞𑄪𑄋𑄨,
𑄞𑄌𑄴 𑄟𑄧𑄢𑄴 𑄇𑄚𑄚,
𑄜𑄬𑄣𑄚 𑄌𑄮𑄊𑄮𑄛𑄚𑄨𑅁
𑄃𑄧𑄝𑄪𑄏𑄴 𑄟𑄧𑄢𑄴 𑄇𑄮𑄌𑄴𑄛𑄚,
𑄚𑄧 𑄞𑄝𑄨𑄌𑄴 𑄍𑄧𑄣𑄧𑄚,
𑄦𑄧𑄁-𑄚 𑄝𑄬𑄘𑄧𑄟,
𑄃𑄬 𑄇𑄮𑄌𑄴𑄛𑄚𑄖𑄴 𑄖𑄧𑄢𑄬,
𑄞𑄎𑄬𑄭 𑄛𑄢𑄨𑄟𑄴,
𑄃𑄬 𑄝𑄪𑄉𑄮𑄖𑄴 𑄢𑄊𑄬𑄭 𑄛𑄢𑄨𑄟𑄴,
𑄉𑄮𑄘 𑄎𑄨𑄁𑄇𑄚𑄨𑅁</p>

<p>𑄟𑄧𑄚𑄚𑄧𑄖𑄴 𑄥𑄉𑄧𑄢𑄴 𑄎𑄧𑄝𑄬,
𑄗𑄧𑄘𑄬𑄞𑄧𑄘𑄬-𑄃𑄮 𑄎𑄮𑄛𑄴 𑄚𑄧 𑄍𑄢𑄬𑅁
𑄟𑄧𑄧𑄚𑄬 𑄚𑄧 𑄉𑄧𑄢𑄨𑄌𑄴 𑄇𑄧𑄙 𑄚𑄬𑄭,
𑄡𑄨𑄠𑄬𑄉𑄰𑄱 𑄝𑄬𑄇𑄴 𑄜𑄪𑄢𑄬𑄭𑅁
𑄚𑄧 𑄃𑄘𑄬𑄢𑄴 𑄇𑄧𑄙 𑄝𑄪𑄉𑄮𑄖𑄴,
𑄢𑄧𑄁𑄌𑄧𑄁 𑄥𑄧𑄝𑄧𑄚𑄴 𑄘𑄨-𑄌𑄮𑄊𑄮𑄖𑄴𑅁
𑄞𑄝𑄨 𑄣𑄮𑄌𑄴 𑄃𑄬𑄇𑄴 𑄝𑄪𑄇𑄴 𑄃𑄏,
𑄞𑄪𑄘𑄴𑄞𑄪𑄘𑄠𑄴 𑄝𑄚𑄳𑄦 𑄟𑄫𑄢𑄬 𑄟𑄫𑄢𑄬,
𑄢𑄧 𑄘𑄧 𑄟𑄨𑄣𑄨 𑄚𑄧 𑄛𑄢𑄬𑅁</p>

<p>𑄢𑄪𑄝𑄬 𑄘𑄮𑄣𑄴 𑄉𑄪𑄕𑄬 𑄛𑄁𑄊!	
𑄇𑄧𑄙𑄠𑄴 𑄝𑄖𑄴𑄖𑄠𑄴 𑄌𑄧𑄣𑄧𑄚𑄬 𑄝𑄧𑄣𑄧𑄚𑄬𑅁
𑄝𑄬𑄇𑄴𑄇𑄚𑄨𑄖𑄴 𑄖𑄧𑄎𑄨𑄟𑄴𑄛𑄪𑄢𑄮,
𑄥𑄬 𑄡𑄪𑄉𑄧𑄖𑄴 𑄌𑄚𑄴𑄘𑄧𑄝𑄨, 𑄙𑄧𑄚𑄴𑄛𑄪𑄘𑄨𑅁
𑄃𑄧𑄜𑄨𑄖𑄴𑄨 𑄎𑄧𑄚𑄧𑄟𑄴 𑄇𑄣!
𑄝𑄨𑄙𑄖𑄢𑄴 𑄣𑄬𑄈𑄧𑄚𑄴,
𑄥𑄪𑄈𑄴, 𑄘𑄪𑄈𑄴, 𑄎𑄣!
𑄟𑄊𑄨 𑄃𑄚𑄳𑄠𑄬 𑄇𑄧𑄝𑄣𑄧𑄖𑄴 𑄇𑄨 𑄉𑄧𑄢𑄨𑄟𑄴,
𑄃𑄬 𑄡𑄪𑄉𑄧𑄖𑄴 𑄟𑄭𑄪 𑄟𑄧𑄚𑄴𑄛𑄪𑄘𑄨𑅁</p>

<p>𑄟𑄧𑄚𑄧𑄢𑄴 𑄃𑄬 𑄇𑄮𑄌𑄴𑄛𑄚 𑄡𑄪𑄚𑄨 𑄘𑄬𑄊𑄨 𑄗𑄌𑄴,
𑄖𑄪𑄣𑄨 𑄣𑄧𑄞𑄬 𑄦𑄘𑄬 𑄙𑄧𑄢𑄨,
𑄖𑄭𑄪 𑄝𑄘𑄬 𑄟𑄭𑄪 𑄃𑄇𑄪𑄣𑄴 𑄉𑄧𑄢𑄨…
	𑄃𑄪𑄎𑄪 𑄃𑄪𑄎𑄪 𑄞𑄋𑄨𑄌𑄪𑄢𑄨,
	𑄝𑄬𑄇𑄴 𑄇𑄧𑄣𑄪𑄁 𑄟𑄭𑄪,
	𑄚𑄬𑄭 𑄓𑄧𑄢𑄴, 𑄚𑄬𑄭 𑄣𑄎𑄴!!! </p>

<p>
𑄃𑄬𑄥𑄴𑄛𑄭𑄉𑄨𑄢𑄨</p>

<p>𑄇𑄧𑄚𑄴 𑄡𑄪𑄉𑄧𑄖𑄴 𑄇𑄧𑄚𑄴 𑄘𑄉𑄨𑄠𑄬
𑄇 𑄏𑄨 𑄝𑄮 𑄃𑄚𑄨,
𑄛𑄬𑄣𑄧 𑄇𑄨 𑄚𑄧 𑄛𑄬𑄣𑄧 𑄇𑄨𑄎𑄬𑄚𑄨𑅁
𑄥𑄬 𑄘𑄪𑄊𑄮𑄦𑄣𑄧 𑄇𑄧𑄙𑄚𑄨
𑄌𑄨𑄉𑄮𑄚𑄴 𑄇𑄚𑄨𑄣𑄰𑄱 𑄉𑄨𑄢𑄬 𑄝𑄚𑄨,
𑄎𑄪 𑄖𑄮𑄉𑄬 𑄃𑄊𑄬 𑄇𑄬𑄚 𑄝𑄚𑄨𑅁
𑄦𑄃𑄮𑄎𑄧 𑄃𑄏 𑄟𑄘𑄨 𑄦𑄮𑄣𑄴,
	𑄘𑄬𑄊 𑄡𑄮𑄇𑄴…
	𑄌𑄁 𑄥𑄣𑄬 𑄃𑄬𑄝𑄢𑄧𑄖𑄴…
	𑄥𑄖𑄴 𑄊𑄘𑄧 𑄛𑄚𑄨…
		𑄇𑄧𑄚𑄴 𑄝𑄊𑄴 𑄇𑄧𑄚𑄴 𑄏𑄢𑄧𑄖𑄴!</p>

<p>𑄘𑄨𑄚𑄴 𑄃𑄬𑄚𑄴 𑄎𑄪 𑄦𑄰𑄱𑄭𑄠𑄬,
𑄞𑄇𑄴 𑄦𑄧𑄣𑄧𑄁 𑄞𑄬𑄭𑄠𑄬 𑄞𑄬𑄭𑄠𑄬𑅁
𑄡𑄢 𑄈𑄬𑄢𑄴 𑄃𑄘𑄟𑄴 𑄝𑄚𑄨 
𑄃𑄪𑄏𑄮𑄣𑄴 𑄉𑄧𑄢𑄧 𑄇𑄬𑄚𑄇𑄬𑄚𑄨!
𑄃𑄬 𑄎𑄪 𑄛𑄳𑄦 𑄎𑄪 𑄚𑄬𑄭,
𑄟𑄫𑄢𑄬 𑄟𑄫𑄢𑄬 𑄞𑄬𑄎𑄬 𑄘𑄨𑄃𑄨!
𑄃𑄪𑄙𑄨 𑄝𑄧𑄏𑄧𑄥𑄳𑄠 𑄛𑄨𑄢𑄳𑄦𑄬𑄚𑄨,
𑄎𑄉𑄬 𑄖𑄪𑄣𑄨 𑄃𑄬𑄇𑄴 𑄥𑄌𑄴 𑄈𑄝𑄬… 
𑄇𑄧𑄚𑄧 𑄦𑄨𑄣𑄴 𑄟𑄧𑄢𑄬𑄚𑄨!!!
𑄝𑄢𑄬 𑄝𑄢𑄬 𑄘𑄮𑄣𑄴 𑄘𑄮𑄣𑄴,
𑄟𑄫𑄢𑄬 𑄟𑄫𑄢𑄬 𑄃𑄮𑄣𑄴𑄏𑄮𑄣𑄴!
𑄃𑄬 𑄇𑄬𑄚, 𑄃𑄮 𑄇𑄬𑄚;
𑄇𑄬𑄚𑄬 𑄇𑄬𑄚𑄬 𑄃𑄪𑄏𑄮𑄣𑄴 𑄉𑄧𑄢𑄚𑅁
𑄘𑄢𑄴𑄝𑄮 𑄈𑄧𑄎, 𑄛𑄘 𑄇𑄝,
𑄝𑄬𑄛𑄉𑄬-𑄃𑄮 𑄡𑄪𑄚𑄨 𑄇𑄧𑄌𑄴 𑄇𑄪𑄎𑄧𑄝𑅁
𑄥𑄣𑄬, 𑄛𑄪𑄢𑄴𑄊𑄖𑄴 𑄒𑄨𑄇𑄴 𑄦𑄰𑄱𑄠𑄬,
𑄣𑄧𑄉𑄬 𑄣𑄧𑄉𑄬 𑄞𑄧𑄢𑄴𑄟𑄬𑄣𑄧 𑄥𑄧𑄚𑄨𑄠𑄬𑅁
𑄦𑄖𑄴-𑄒𑄬𑄁 𑄝𑄚𑄨 𑄚𑄬𑄎𑄚,
𑄝𑄚𑄳𑄦 𑄈𑄧𑄕𑄴 𑄝𑄌𑄴𑄌𑄬𑄭 𑄗𑄚𑅁
𑄃𑄨𑄢𑄪𑄇𑄴…
	𑄉𑄮𑄘 𑄎𑄪𑄟𑄴𑄮 𑄝𑄛𑄴-𑄞𑄬𑄭, 𑄟-𑄝𑄮𑄚𑄴,
	𑄘𑄬𑄊𑄨𑄢𑄴 𑄇𑄣 𑄙𑄪𑄟𑄮 𑄝𑄮𑄚 𑄝𑄮𑄚! </p>

<p>
𑄃𑄮 𑄟𑄧𑄢𑄴 𑄚𑄪𑄘𑄨𑄝𑄚𑄨</p>

<p>𑄥𑄪𑄣𑄮 𑄝𑄬𑄭𑄠𑄬 𑄜𑄪𑄣𑄧𑄢𑄴 𑄈𑄘𑄨 𑄝𑄪𑄚𑄨,
𑄥𑄧𑄌𑄴𑄟𑄧𑄌𑄴 𑄉𑄧𑄢𑄨 𑄝𑄪𑄉𑄧𑄖𑄴 𑄝𑄚𑄨𑅁
𑄦𑄎𑄧𑄁 𑄦𑄎𑄧𑄁 𑄟𑄪 𑄚𑄪𑄘𑄨𑄝𑄚𑄨𑅁
𑄈𑄬𑄣𑄁𑄈𑄬𑄣𑄨𑄁 𑄃𑄬 𑄟𑄪𑄢𑄮𑄟𑄪𑄢𑄨𑄖𑄴,
𑄡𑄬𑄚𑄴 𑄥𑄉𑄮𑄚𑄴 𑄞𑄘𑄧 𑄟𑄥𑄳𑄠,
𑄎𑄧𑄣𑄬𑄢𑄴 𑄝𑄬𑄝𑄬 𑄝𑄪𑄉𑄮𑄖𑄴 𑄢𑄚𑄴𑄎𑄪𑄚𑄨!</p>

<p>𑄝𑄰𑄱𑄎𑄬𑄈𑄳𑄠 𑄌𑄮𑄈𑄴 𑄌𑄮𑄈𑄴 𑄘𑄬𑄝𑄇𑄣,
𑄣𑄟𑄴𑄝 𑄖𑄢𑄴 𑄡𑄬𑄚𑄴 𑄌𑄪𑄣𑄚𑄨,
𑄘𑄨-𑄖𑄨𑄚𑄴 𑄝𑄬𑄢𑄴 𑄘𑄨𑄚𑄬𑄭-𑄃𑄮 𑄃𑄣𑄏𑄣𑅁
𑄌𑄪𑄣𑄴𑄏𑄪𑄙𑄮 𑄖𑄇𑄴𑄖𑄨𑄉𑄨𑄚𑄨𑄖𑄴,
𑄝𑄪𑄠𑄬𑄢𑄬 𑄃𑄪𑄢𑄬𑄢𑄴 𑄇𑄚𑄴𑄎𑄝 𑄌𑄪𑄣𑄴,
𑄌𑄬𑄟𑄴 𑄚𑄨 𑄚𑄧 𑄌𑄬𑄟𑄴?
𑄌𑄬𑄝𑄢𑄴-𑄃𑄮 𑄟𑄧𑄚𑄬 𑄇𑄧𑄠𑄴,
𑄘𑄨-𑄌𑄮𑄈𑄴 𑄟𑄧𑄢𑄴 𑄏𑄣𑄛𑄣!</p>

<p>𑄇𑄣 𑄛𑄨𑄚𑄮𑄚𑄴 𑄢𑄋 𑄈𑄘𑄨,
𑄚𑄧𑄠𑄴 𑄃𑄧𑄎𑄧𑄣𑄴 𑄚𑄧𑄠𑄴 𑄝𑄙𑄨𑅁
𑄢𑄋𑄌𑄋 𑄛𑄧𑄢𑄚𑄴𑄝𑄨 𑄟𑄧𑄢𑄴,
𑄜𑄨𑄢𑄬 𑄛𑄉𑄬 𑄢𑄨𑄚𑄨 𑄌𑄬𑄣𑄪𑄁,
𑄌𑄮𑄊𑄮 𑄣𑄬𑄎𑄬 𑄟𑄫𑄢𑄬 𑄟𑄫𑄢𑄬𑅁
𑄥𑄧𑄢𑄴𑄉𑄧𑄢𑄴 𑄝𑄬𑄇𑄴 𑄥𑄪𑄈𑄴 𑄃𑄬𑄝𑄧,
𑄚𑄧𑄢𑄧𑄉𑄧𑄢𑄴 𑄝𑄬𑄇𑄴 𑄘𑄪𑄇𑄴𑄈𑄚𑄨 𑄙𑄬𑄝𑄧,
	𑄦𑄎𑄨 𑄦𑄎𑄨 𑄛𑄧𑄢𑄚𑄴𑄝𑄨…
	𑄡𑄪𑄚𑄨 𑄝𑄰𑄱 𑄗𑄌𑄴 𑄟𑄧𑄢𑄴 𑄇𑄠𑄴𑄇𑄪𑄢𑄬𑅁 </p>

<p>
𑄦𑄨𑄁𑄎𑄬 𑄛𑄨𑄏𑄪𑄟𑄴</p>

<p>𑄉𑄧𑄢𑄧𑄢𑄴 𑄘𑄧 𑄉𑄧𑄢𑄧𑄢𑄴 𑄉𑄧𑄟𑄴 𑄇𑄟𑄴,
𑄘𑄨-𑄃𑄬𑄇𑄴 𑄎𑄧𑄚𑄬 𑄛𑄘𑄧𑄚𑄴 𑄖𑄧 𑄚𑄁𑅁
𑄃𑄢𑄧 𑄇𑄨𑄏𑄪 𑄟𑄚𑄪𑄌𑄴 𑄗𑄚𑄴,
𑄥𑄬 𑄉𑄧𑄟𑄚𑄴 𑄉𑄧𑄟𑄴 𑄚𑄧 𑄛𑄚𑄴𑅁
𑄘𑄪𑄝𑄮 𑄃𑄚𑄴𑄘𑄧𑄣𑄬 𑄇𑄮 𑄙𑄧𑄢𑄧𑄚𑄴,
		𑄚𑄧𑄠𑄴 𑄚𑄧𑄠𑄴 𑄚𑄧𑄠𑄴…!</p>

<p>𑄚𑄨𑄎𑄬 𑄘𑄧 𑄇𑄨𑄏𑄪 𑄚𑄧 𑄛𑄢𑄧𑄚𑄴,
𑄟𑄚𑄴𑄎𑄳𑄠𑄬 𑄉𑄧𑄣𑄬𑄴 𑄦𑄨𑄁𑄎𑄬 𑄉𑄧𑄢𑄧𑄚𑄴𑅁
𑄎𑄉𑄨 𑄃𑄪𑄙𑄬 𑄢𑄬𑄌𑄴𑄮 𑄛𑄨𑄢𑄬,
𑄝𑄚𑄴 𑄥𑄧𑄌𑄴 𑄦𑄧𑄠𑄴 𑄉𑄨𑄢𑄬𑄠𑄴 𑄉𑄨𑄢𑄬𑅁
𑄣𑄎𑄴-𑄓𑄧𑄢𑄴 𑄞𑄪𑄘𑄨 𑄝𑄚𑄨,
𑄃𑄪𑄖𑄴𑄧𑄢𑄴-𑄘𑄧𑄉𑄨𑄚𑄴 𑄚𑄧 𑄌𑄨𑄚𑄨𑅁
𑄡𑄪𑄚𑄨 𑄚𑄨𑄎𑄧𑄢𑄴 𑄥𑄢𑄴𑄗𑄧 𑄗𑄠𑄴,
𑄥𑄬𑄇𑄬𑄴 𑄖𑄬 𑄛𑄪𑄢𑄮𑄚𑄴 𑄦𑄧𑄠𑄴-𑄣𑄧𑄝𑄧𑄠𑄴𑅁 </p>

<p>
𑄉𑄞𑄪𑄢𑄮 𑄃𑄨𑄙𑄪</p>

<p>𑄥𑄨𑄢𑄮𑄛𑄚𑄨 𑄙𑄧𑄇𑄴 𑄛𑄧𑄦𑄴𑄚𑄴!
𑄝𑄪𑄉𑄮𑄖𑄴 𑄖𑄢𑄴 𑄢𑄋 𑄥𑄧𑄝𑄧𑄚𑄴!
𑄉𑄧𑄁 𑄓𑄋𑄧𑄢𑄴, 𑄟𑄧𑄚𑄴 𑄓𑄋𑄧𑄢𑄴 𑄉𑄞𑄪𑄢𑄮 𑄟𑄧𑄚𑄴𑅁
𑄘𑄘𑄧 𑄖𑄧𑄢𑄴 𑄝𑄪𑄉𑄮𑄛𑄘
𑄝𑄚𑄳𑄦 𑄇𑄟𑄴, 𑄚𑄬𑄭 𑄇𑄧𑄙𑅁
𑄛𑄧𑄢𑄎𑄴 𑄇𑄨 𑄎𑄨𑄚𑄨𑄌𑄴 𑄚𑄧 𑄌𑄨𑄚𑄧𑄌𑄴,
𑄝𑄧𑄣𑄴𑄛𑄨𑄠𑄬 𑄦𑄟𑄨𑄇𑄴𑄧𑄚𑄴𑅁</p>

<p>𑄖𑄧𑄢𑄬, 𑄦𑄘𑄬 𑄙𑄧𑄢𑄨 𑄥𑄟𑄴𑄝𑄘𑄴 𑄘𑄪𑄠𑄁𑄮,
𑄚𑄧 𑄞𑄝𑄨𑄌𑄴 𑄝𑄚𑄳𑄦 𑄟𑄪𑄎𑄮𑄁𑅁
𑄇𑄧𑄠𑄴 𑄛𑄮𑄉𑄮𑄚𑄴 𑄛𑄨𑄙𑄬 𑄖𑄭𑄪 𑄈𑄨𑄠𑄧𑄌𑄴,
𑄘𑄪𑄈𑄴-𑄘𑄧𑄧𑄢𑄧𑄛𑄴 𑄇𑄨 𑄣𑄉𑄧𑄖𑄴 𑄛𑄨𑄠𑄧𑄌𑄴𑅁
𑄝𑄧𑄌𑄴 𑄖𑄧𑄢𑄴 𑄇𑄨 𑄦𑄧𑄭𑄠𑄬…
𑄃𑄨𑄌𑄬𑄴 𑄇𑄨𑄣𑄬𑄴 𑄉𑄞𑄪𑄢𑄴 𑄦𑄧𑄣𑄬𑅁
		𑄦𑄧𑄘𑄧 𑄚𑄧𑄠𑄴 𑄥𑄨𑄠𑄬…
𑄏𑄨𑄟𑄨𑄘𑄧𑄖𑄴 𑄢𑄉𑄴 𑄖𑄪𑄣𑄨,
𑄛𑄨𑄖𑄴𑄗𑄨𑄟𑄨𑄉𑄚𑄴 𑄊𑄨𑄣𑄬 𑄛𑄢 𑄘𑄬𑄣𑄬𑅁
𑄞𑄝𑄧𑄚𑄴-𑄝𑄪𑄏𑄧𑄚𑄴 𑄛𑄨𑄏𑄬𑄘𑄨 𑄗𑄰𑄱𑄚𑄬,
𑄟𑄪𑄎𑄪𑄋𑄬𑄘𑄨 𑄡𑄪𑄚𑄨 𑄘𑄪𑄠𑄧𑄌𑄴 𑄝𑄧𑄣𑄚𑄧𑄢𑄬,
𑄌𑄨𑄖𑄴 𑄚𑄧 𑄛𑄪𑄢𑄧𑄌𑄴 𑄡𑄪𑄚𑄨 𑄛𑄧𑄢𑄚𑄧𑄢𑄬𑅁
𑄥𑄬𑄌𑄴 𑄇𑄣𑄬 𑄛𑄮𑄖𑄬𑄴𑄝𑄬…
𑄥𑄋𑄬𑄖𑄴 𑄥𑄧𑄟𑄢𑄴 𑄚𑄧 𑄛𑄬𑄝𑄬
𑄃𑄧𑄥𑄧𑄟𑄧𑄠𑄬 𑄓𑄉𑄨𑄣𑄬 𑄇𑄨𑄠𑄧𑄢𑄬 𑄇𑄠𑄴𑄇𑄪𑄢𑄬𑅁
𑄚𑄨𑄎𑄧𑄢𑄴 𑄡 𑄃𑄊𑄬 𑄝𑄪𑄘𑄴𑄙𑄨,
𑄟𑄊𑄨 𑄣𑄧𑄞𑄬 𑄃𑄢𑄧 𑄚𑄨𑄣𑄮𑄌𑄴 𑄉𑄧𑄢𑄨𑅁
𑄛𑄧𑄢𑄧𑄇𑄣𑄴 𑄚𑄧 𑄞𑄝𑄨𑄌𑄴,
𑄃𑄨𑄦𑄧𑄇𑄣𑄴 𑄡𑄬𑄝𑄬 𑄈𑄟𑄇𑄴𑄇𑄠𑄴 𑄖𑄧𑄢𑄨𑅁 </p>

<p>
𑄦𑄨𑄣𑄴 𑄌𑄘𑄨𑄉𑄁</p>

<p>𑄃𑄬𑄉𑄌𑄨𑄖𑄬𑄴 𑄟𑄧𑄚𑄴 𑄈𑄪𑄣𑄨
𑄘𑄪𑄣𑄪 𑄝𑄏𑄧𑄢𑄴 𑄘𑄪𑄣𑄪𑄇𑄴 𑄖𑄪𑄣𑄨𑅁
𑄃𑄬𑄉 𑄙𑄳𑄠𑄚𑄴, 𑄎𑄮𑄛𑄴 𑄚𑄬𑄭,
𑄌𑄨𑄟𑄴𑄌𑄨𑄟𑄳𑄠 𑄈𑄛𑄴 𑄝𑄚𑄬𑄭𑅁
𑄌𑄪𑄌𑄳𑄠𑄁 𑄟𑄙𑄣𑄰𑄱 𑄃𑄬𑄇𑄴𑄇𑄚𑄴 𑄚𑄁,
𑄌𑄨𑄘𑄮𑄖𑄴 𑄖𑄪𑄣𑄨𑄣𑄪𑄁 𑄃𑄁𑅁
𑄡𑄬𑄚𑄴 𑄞𑄪𑄣𑄨 𑄚𑄧 𑄡𑄁,
𑄦𑄨𑄣𑄴 𑄌𑄘𑄨𑄉𑄁, 𑄦𑄨𑄣𑄴 𑄌𑄘𑄨𑄉𑄁𑅁</p>

<p>𑄃𑄬 𑄝𑄪𑄉𑄮𑄖𑄴 𑄃𑄉𑄬𑄣𑄪𑄁,
𑄚𑄧-𑄝𑄧𑄣𑄳𑄠 𑄦𑄘𑄬 𑄛𑄉𑄬𑄣𑄪𑄁𑅁
𑄞𑄨𑄚𑄴𑄘𑄬, 𑄎𑄖𑄬𑄴 𑄃𑄬-𑄜𑄪𑄢𑄴 𑄃𑄮-𑄜𑄪𑄢𑄴
			𑄉𑄧𑄢𑄨𑄣𑄪𑄁 𑄝𑄪𑄇𑄴𑅁
𑄞𑄝𑄧𑄚𑄢𑄴 𑄢𑄚𑄴𑄎𑄪𑄚𑄨 𑄢𑄧𑄋𑄬,
𑄥𑄎𑄬𑄝𑄢𑄴 𑄥𑄎𑄬𑄣𑄪𑄁 𑄉𑄧𑄋𑄬𑅁
𑄦𑄧𑄣𑄬 𑄦𑄮𑄇𑄴, 𑄚𑄧 𑄦𑄧𑄣𑄬 𑄚𑄬𑄭,
		𑄚𑄬𑄭 𑄟𑄧𑄢𑄴 𑄘𑄪𑄈𑄴𑅁
𑄃𑄬𑄇𑄴 𑄍𑄧𑄝𑄨 𑄃𑄬𑄇𑄴 𑄚𑄁,
𑄦𑄨𑄣𑄴 𑄌𑄘𑄨𑄉𑄁, 𑄦𑄨𑄣𑄴 𑄌𑄘𑄨𑄉𑄁𑅁</p>

<p>𑄇𑄨 𑄢𑄧𑄇𑄴, 𑄇𑄨 𑄣𑄮-𑄥𑄨𑄢𑄬,
𑄉𑄮𑄘 𑄇𑄨𑄠𑄬𑄢𑄴 𑄉𑄨𑄢𑄬𑄠𑄴 𑄉𑄨𑄢𑄬𑅁
𑄡𑄬𑄚𑄴 𑄥𑄧𑄛𑄴𑄛𑄚𑄧𑄖𑄴 𑄦𑄘𑄬𑄢𑄴 𑄚𑄣𑄴𑅁
𑄥𑄧𑄖𑄴𑄖, 𑄥𑄧𑄁𑄈𑄧, 𑄟𑄖𑄟𑄪𑄦𑄪𑄢𑄨,,
𑄌𑄨𑄉𑄮𑄚𑄴 𑄌𑄨𑄉𑄮𑄚𑄴 𑄍𑄧𑄢𑄍𑄧𑄢𑄨𑅁
𑄣𑄬𑄣𑄁, 𑄙𑄪𑄢𑄪𑄁 𑄈𑄣𑄴𑅁
𑄉𑄧𑄋𑄢𑄧𑄖𑄴 𑄃𑄪𑄘𑄮𑄇𑄢𑄨, 𑄎𑄮𑄉𑄢𑄴 𑄛𑄢𑄨,
𑄎𑄧𑄝𑄬 𑄃𑄬𑄇𑄴𑄇𑄚𑄴 𑄚𑄁
	𑄦𑄨𑄣𑄴 𑄌𑄘𑄨𑄉𑄁, 𑄦𑄨𑄣𑄴 𑄌𑄘𑄨𑄉𑄁𑅁 </p>

<p>
𑄟𑄨𑄙𑄬 𑄦𑄎𑄨</p>

<p>𑄦𑄟𑄨𑄎𑄬 𑄌𑄮𑄊𑄮𑄖𑄴 𑄞𑄎𑄬 𑄖𑄧 𑄦𑄎𑄨,
𑄊𑄪𑄟𑄴 𑄚𑄬𑄭 𑄘𑄨-𑄌𑄮𑄊𑄮𑄖𑄴;
𑄃𑄬𑄉𑄮𑄢𑄴 𑄃𑄮𑄉𑄮𑄢𑄴 𑄉𑄮𑄘 𑄢𑄬𑄖𑄴,
𑄛𑄧𑄢𑄨 𑄡𑄠𑄴 𑄛𑄮𑄖𑄳𑄠𑄢𑄎𑄨𑅁</p>

<p>𑄃𑄉𑄏𑄧𑄖𑄴 𑄚𑄬𑄭 𑄖𑄢 𑄛𑄧𑄦𑄴𑄢𑄴,
𑄟𑄧𑄚𑄧 𑄇𑄧𑄙 𑄇𑄮𑄟𑄴 𑄞𑄨𑄣𑄨 𑄃𑄬𑄇𑄴 𑄃𑄬𑄠𑄧𑄢𑄴 (𑄥𑄟𑄚𑄳𑄠𑄧)𑅁
𑄇𑄧𑄙 𑄇𑄧𑄘𑄪𑄁 𑄖𑄢𑄣𑄴𑄣𑄰𑄱,
𑄃𑄨𑄢𑄪𑄇𑄴 𑄇𑄧𑄙 𑄇𑄧𑄁 𑄡𑄢𑄣𑄴𑄣𑄰𑄱𑅁
𑄇𑄣 𑄟𑄬𑄊𑄬 𑄙𑄉𑄨 𑄡𑄨𑄠𑄬 𑄘𑄬𑄝𑄝𑄮,
	𑄢𑄨𑄛𑄴𑄢𑄨𑄛𑄴 𑄃𑄧𑄥𑄨𑄎𑄨 𑄢𑄧!
	𑄓𑄧𑄉𑄧𑄢𑄬𑄢𑄴 𑄇𑄧𑄝𑄝𑄮!</p>

<p>𑄟𑄧𑄚𑄧𑄖𑄴 𑄎𑄧𑄝𑄧𑄁, 𑄥𑄧𑄛𑄴𑄛𑄚𑄧𑄖𑄴 𑄚𑄁 𑄊𑄨𑄚𑄧𑄁,
𑄥𑄧𑄟𑄧𑄠𑄴 𑄃𑄧𑄥𑄧𑄟𑄧𑄠𑄴 𑄚𑄧 𑄌𑄨𑄚𑄧𑄁;
𑄇𑄧𑄙𑄝𑄖𑄴𑄖𑄖𑄴 𑄟𑄧𑄢𑄴 𑄚𑄬𑄭 𑄞𑄬𑄣𑄴𑅁
𑄛𑄚𑄨 𑄈𑄘𑄬 𑄡𑄪𑄚𑄨 𑄝𑄨𑄏𑄪𑄟𑄴 𑄡𑄌𑄴,
𑄛𑄢𑄧𑄁 𑄞𑄨𑄣𑄨 𑄛𑄧𑄢𑄧𑄁 𑄞𑄌𑄴,
𑄇𑄪𑄢𑄨 𑄇𑄪𑄢𑄨 𑄚𑄧 𑄘𑄨𑄌𑄴 𑄉𑄬𑄣𑄴𑅁
𑄌𑄪𑄣𑄴 𑄝𑄬𑄢𑄬𑄭 𑄍𑄧𑄘𑄧𑄢𑄧𑄇𑄴 𑄜𑄪𑄣𑄴 𑄢𑄊𑄬𑄘𑄬 𑄉𑄪𑄎𑄬,
𑄚𑄪𑄘𑄨 𑄦𑄎𑄨, 𑄚𑄪𑄘𑄨 𑄌𑄮𑄈𑄴,
𑄦𑄨𑄘𑄮𑄖𑄴 𑄃𑄪𑄙𑄨𑄣𑄬 𑄃𑄬 𑄝𑄪𑄉𑄮𑄖𑄴,
𑄃𑄬 𑄛𑄧𑄢𑄚𑄴 𑄡𑄮𑄇𑄴 𑄗𑄮𑄇𑄴𑅁
𑄃𑄬 𑄟𑄧𑄚𑄚𑄴 𑄛𑄉𑄧𑄣𑄧 𑄥𑄚𑄴, 𑄇𑄚𑄬 𑄦𑄎𑄬,
𑄛𑄧𑄢𑄚𑄴𑄝𑄨 𑄡𑄪𑄚𑄨 𑄖𑄧𑄢𑄴 𑄟𑄨𑄙𑄬 𑄦𑄎𑄨,
𑄟𑄧𑄢𑄴 𑄘𑄨-𑄌𑄮𑄊𑄮𑄖𑄴 𑄞𑄎𑄬𑅁 </p>

<p>
𑄝𑄌𑄬𑄴 𑄗𑄇𑄴</p>

<p>𑄢𑄚𑄴𑄎𑄪𑄚𑄨 𑄢𑄧𑄋𑄬 𑄛𑄧𑄁 𑄥𑄎𑄬,
𑄟𑄧𑄚𑄧𑄢𑄴 𑄓𑄨𑄋𑄖𑄴 𑄘𑄢𑄴 𑄝𑄧𑄎𑄬,
𑄝𑄧𑄢𑄴 𑄝𑄧 𑄦𑄝𑄖𑄴 𑄛𑄣𑄴 𑄃𑄪𑄢𑄬,
𑄃𑄬𑄉 𑄟𑄧𑄚𑄬 𑄃𑄬𑄉 𑄙𑄪𑄢𑄬𑅁
𑄍𑄢𑄨 𑄘𑄨𑄣𑄪𑄁 𑄃𑄬𑄭 𑄓𑄨𑄋,
𑄎𑄪𑄟𑄴𑄮𑄝𑄨 𑄖𑄧 𑄃𑄪𑄙𑄨𑄎𑄬𑅁
𑄝𑄧𑄚𑄴𑄘𑄧𑄢𑄴 𑄍𑄢𑄨 𑄝𑄧𑄚𑄴𑄘𑄧𑄢𑄬,
𑄈𑄧𑄚𑄴𑄘𑄧𑄢𑄬 𑄈𑄧𑄚𑄴𑄘𑄧𑄢𑄬𑅁
𑄞𑄋𑄨𑄟𑄴 𑄌𑄬 𑄞𑄋𑄨𑄟𑄴,
𑄚𑄧 𑄞𑄋𑄨𑄟𑄴 𑄚𑄧 𑄣𑄧𑄋𑄨𑄟𑄴𑅁
𑄦𑄧𑄁 𑄚 𑄛𑄉𑄧𑄣𑄧 𑄥𑄚𑄴,
𑄝𑄨𑄣𑄬𑄟𑄴 (𑄞𑄨𑄇𑄴𑄈) 𑄉𑄧𑄢𑄨𑄟𑄴 𑄊𑄧𑄢𑄬 𑄊𑄧𑄢𑄬𑅁</p>

<p>𑄈𑄪𑄎𑄧𑄢𑄴 𑄟𑄎𑄢 𑄙𑄧𑄢𑄨,
𑄏𑄢𑄴-𑄎𑄧𑄋𑄧𑄣𑄴 𑄜𑄪𑄢𑄨𑅁
𑄘𑄧𑄚𑄘𑄪𑄚𑄨, 𑄝𑄨𑄣𑄴𑄛𑄙𑄢𑄴,
𑄊𑄮𑄚𑄊𑄪𑄚𑄨𑄢𑄴 𑄥𑄬𑄌𑄴 𑄟𑄙𑄢𑄴𑅁
𑄛𑄘 𑄃𑄪𑄣𑄬𑄴 𑄃𑄪𑄣𑄬𑄴,
𑄏𑄪𑄛𑄴𑄏𑄢𑄴 𑄦𑄪𑄢𑄨 𑄦𑄪𑄢𑄨𑅁
𑄡𑄬𑄚𑄴 𑄖𑄮𑄉𑄬𑄠𑄳𑄠𑄬 𑄚𑄮𑄠𑄢𑄟𑄬,
𑄞𑄨𑄢𑄪𑄁 𑄞𑄨𑄢𑄪𑄁 𑄛𑄧𑄢𑄚𑄬𑅁
𑄖𑄮𑄉𑄬𑄟𑄴 𑄖𑄧𑄢𑄬 𑄘𑄬𑄌𑄴-𑄝𑄨𑄘𑄬𑄌𑄴,
𑄦𑄮𑄇𑄴 𑄚 𑄎𑄨𑄁𑄇𑄚𑄨 𑄥𑄬𑄌𑄴𑅁
𑄘𑄬𑄝𑄇𑄣 𑄟𑄪𑄠𑄰𑄱 𑄟𑄪𑄠𑄰𑄱,
𑄝𑄊𑄴 𑄛𑄢 𑄈𑄧𑄢𑄚𑄬𑅁
𑄃𑄉𑄬 𑄃𑄬𑄣𑄧 𑄛𑄪𑄚𑄴𑄨𑄟 𑄌𑄚𑄴,
𑄃𑄨𑄢𑄪𑄇𑄴 𑄉𑄧𑄦𑄴𑄢𑄴 𑄘𑄪𑄊𑄮𑄢𑄴 𑄉𑄚𑄴𑅁
𑄇𑄧𑄚𑄴 𑄞𑄮𑄎𑄮𑄢𑄴 𑄈𑄧𑄖𑄴𑄖𑄣𑄬,
𑄦𑄋𑄧𑄢𑄴 𑄟𑄎𑄧𑄢𑄴 𑄝𑄧𑄘𑄧𑄣𑄬𑅁
𑄖𑄪𑄣𑄨 𑄚𑄨𑄣𑄇𑄴 𑄌𑄨𑄣𑄴 𑄥𑄧𑄇𑄪𑄚𑄬,
𑄘𑄪𑄣𑄪𑄇𑄪𑄟𑄮𑄢𑄨 𑄥𑄚𑄴𑅁</p>

<p>𑄇𑄪𑄙𑄪 𑄃𑄊𑄧𑄌𑄴 𑄇𑄨𑄋𑄮𑄢𑄨,
𑄃𑄧𑄊𑄪𑄢𑄴 𑄏𑄢𑄧𑄖𑄴 𑄚𑄨𑄉𑄪𑄢𑄨𑅁
𑄝𑄌𑄬𑄴 𑄗𑄬𑄌𑄴, 𑄃𑄬𑄏𑄧𑄋𑄧𑄢𑄴 𑄈𑄧𑄎,
𑄛𑄪𑄚𑄮𑄖𑄴 𑄝𑄚𑄨 𑄞𑄖𑄴-𑄟𑄧𑄎𑅁
𑄢𑄬𑄎𑄳𑄠𑄧𑄖𑄴 𑄜𑄨𑄢𑄨 𑄎𑄘𑄧𑄢𑄴 𑄌𑄮𑄈𑄴,
𑄘𑄨𑄝𑄧𑄁 𑄖𑄧𑄣𑄴𑄣𑄰𑄱 𑄛𑄧𑄦𑄴𑄢𑄴 𑄉𑄧𑄢𑄨𑅁 </p>

<p>
𑄞𑄝𑄧𑄚𑄢𑄴 𑄢𑄙𑄟𑄧𑄚𑄴-𑄙𑄧𑄚𑄴𑄛𑄪𑄘𑄨</p>

<p>𑄟𑄭𑄪 𑄈𑄋𑄧𑄢𑄴 𑄞𑄨𑄣𑄨 𑄇𑄢𑄧𑄢𑄬 𑄚𑄧 𑄇𑄮𑄌𑄴
𑄥𑄨𑄙𑄬𑄚𑄧𑄢𑄴 𑄏𑄛𑄴𑄛𑄚𑄴 𑄗𑄧𑄇𑄴 𑄘𑄨 𑄗𑄮𑄌𑄴𑅁
𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄝𑄪𑄠𑄬𑄢𑄚𑄨,
𑄣𑄧𑄉𑄬 𑄍𑄧𑄖𑄳𑄢𑄧𑄁 𑄜𑄪𑄣𑄧𑄢𑄴 𑄖𑄪𑄟𑄴𑄝𑄌𑄴𑄌𑄚𑄨𑅁
𑄡𑄪𑄚𑄨  𑄗𑄠𑄴 𑄖𑄧𑄢𑄴 𑄦𑄃𑄮𑄌𑄴,
𑄖𑄧 𑄇𑄨𑄠𑄬𑄖𑄴 𑄉𑄪𑄣𑄨 𑄣𑄮𑄌𑄴𑅁
𑄚𑄚𑄚𑄴 𑄜𑄧𑄣𑄧𑄢𑄴 𑄖𑄪𑄟𑄴𑄝𑄎𑄧 𑄢𑄪𑄇𑄴 𑄙𑄧𑄢𑄨,
𑄎𑄪𑄢𑄮 𑄎𑄪𑄢𑄮 𑄝𑄪𑄠𑄬𑄢𑄧𑄢𑄴 𑄛𑄨𑄙𑄨𑄖𑄴 𑄌𑄧𑄢𑄨𑅁
𑄥𑄬 𑄝𑄪𑄠𑄬𑄢𑄧𑄢𑄴 𑄃𑄉𑄠𑄴 𑄃𑄉𑄠𑄴,
𑄞𑄝𑄨 𑄣𑄮𑄌𑄴, 𑄟𑄭𑄪 𑄉𑄭 𑄉𑄭𑅁
𑄎𑄪𑄌𑄴 𑄎𑄪𑄌𑄴 𑄉𑄧𑄢𑄨 𑄖𑄧 𑄇𑄠𑄴,
𑄃𑄬𑄟𑄴 𑄥𑄨𑄠𑄬 𑄟𑄭𑄪 𑄈𑄟𑄇𑄴𑄇𑄠𑄴𑅁</p>

<p>𑄍𑄧𑄖𑄳𑄢𑄧𑄁 𑄜𑄪𑄣𑄧𑄢𑄴 𑄖𑄪𑄟𑄴𑄝𑄌𑄴 𑄜𑄬𑄣𑄬,
𑄞𑄝𑄨 𑄣𑄮𑄌𑄴 𑄟𑄧𑄚𑄬 𑄟𑄧𑄚𑄬 𑄖𑄭𑄪…
𑄛𑄪𑄢𑄨 𑄃𑄊𑄧𑄌𑄴 𑄟𑄧 𑄇𑄧𑄢𑄧𑄖𑄴,
𑄈𑄢 𑄦𑄧𑄋𑄧𑄢𑄴 𑄖𑄧 𑄌𑄪𑄣𑄚𑄨 𑄣𑄰𑄱 𑄟𑄭𑄪𑅁
𑄌𑄮𑄊𑄬 𑄌𑄮𑄈𑄴 𑄃𑄬𑄇𑄴 𑄢𑄨𑄚𑄨…
𑄇𑄧𑄚𑄧 𑄎𑄮𑄛𑄴 𑄚𑄬𑄭 𑄟𑄪𑄠𑄚𑄬𑄘𑄨𑅁</p>

<p>𑄥𑄨𑄢𑄮𑄛𑄚𑄨𑄠𑄬 𑄞𑄨𑄎𑄨 𑄉𑄬𑄣𑄬 𑄡𑄮𑄇𑄴,
𑄢𑄬𑄖𑄴 𑄚𑄨𑄏𑄨 𑄦𑄧𑄝𑄢𑄴𑄣𑄇𑄴 𑄦𑄮𑄇𑄴𑅁
𑄝𑄌𑄬𑄴 𑄗𑄬𑄝𑄬 𑄏𑄛𑄴 𑄖𑄪𑄣𑄨,
𑄃𑄣𑄳𑄠𑄁 𑄟𑄧𑄚𑄧𑄢𑄴 𑄘𑄮𑄢𑄴 𑄈𑄪𑄣𑄨𑅁
𑄡𑄪𑄚𑄨 𑄞𑄝𑄧𑄌𑄴 𑄟𑄧𑄢𑄬 𑄢𑄙𑄟𑄧𑄚𑄴,
𑄖𑄧𑄢𑄬 𑄞𑄝𑄧𑄌𑄴 𑄡𑄪𑄚𑄨 𑄖𑄭𑄪 𑄙𑄧𑄚𑄴𑄛𑄪𑄘𑄨𑅁 </p>

<p></p>

<p>𑄟𑄬𑄭𑄠𑄬𑄎𑄣𑄴</p>

<p>𑄡𑄪𑄚𑄨-𑄃𑄮 𑄃𑄬𑄙𑄧𑄇𑄴 𑄚𑄧 𑄞𑄝𑄧𑄁,
𑄇𑄧𑄚𑄴 𑄈𑄬𑄚𑄧𑄖𑄴 𑄛𑄧𑄢𑄨 𑄃𑄊𑄧𑄁
𑄦𑄪𑄢𑄴 𑄦𑄪𑄢𑄬𑄭 𑄣𑄮𑄢𑄬 𑄣𑄮𑄢𑄬,
𑄌𑄘𑄬 𑄝𑄮 𑄟𑄫𑄢𑄬 𑄟𑄫𑄢𑄬𑅁
𑄃𑄨𑄇𑄬𑄴 𑄃𑄬𑄝𑄧𑄣𑄴 𑄇𑄠𑄴𑄇𑄪𑄢𑄬𑅁
𑄏𑄨𑄟𑄨𑄘𑄧𑄖𑄴 𑄉𑄬𑄣𑄇𑄴 𑄝𑄨𑄘𑄨,
𑄉𑄞𑄪𑄢𑄧𑄢𑄴 𑄘𑄨𑄚𑄴-𑄇𑄣𑄴𑅁
𑄢𑄧𑄘𑄴-𑄝𑄧𑄣𑄴 𑄜𑄪𑄢𑄬 𑄉𑄬𑄣𑄴,
𑄝𑄬𑄥𑄪𑄚𑄴𑄎𑄪𑄇𑄴 𑄝𑄪𑄢𑄮 𑄇𑄣𑄴𑅁
𑄇𑄧𑄠𑄴𑄘𑄨𑄚𑄴 𑄗𑄚 𑄛𑄬𑄘𑄬 𑄛𑄬𑄘𑄬,
𑄘𑄬𑄊 𑄡𑄢𑄴 𑄞𑄬𑄘𑄴𑄞𑄬𑄘𑄬𑅁
𑄊𑄨𑄢𑄬𑄖𑄴 𑄛𑄧𑄎𑄴𑄎𑄮𑄁 𑄇𑄮𑄚 𑄥𑄬𑄢𑄬
𑄟𑄧𑄢𑄧𑄕𑄚𑄴 𑄃𑄨𑄇𑄬𑄴 𑄇𑄠𑄴𑄇𑄪𑄢𑄬𑅁
𑄃𑄉𑄬 𑄇𑄧𑄙𑄧𑄇𑄴 𑄘𑄮𑄣𑄴 𑄃𑄬𑄣𑄪𑄁,
𑄝𑄢𑄴 𑄉𑄧𑄢𑄬 𑄛 𑄟𑄪𑄠𑄮𑄌𑄬𑄢𑄇𑄴𑅁
𑄜𑄬𑄚𑄴𑄑𑄬𑄚𑄴 𑄉𑄧𑄢𑄨 𑄘𑄬𑄊𑄬𑄠𑄧𑄁 𑄞𑄬𑄢𑄇𑄴 𑄞𑄬𑄢𑄇𑄴𑅁
𑄛𑄖𑄴𑄖 𑄚𑄧 𑄘𑄮𑄁 𑄡𑄢𑄬 𑄖𑄢𑄬,
𑄘𑄬𑄟𑄉𑄬 𑄦𑄧𑄘𑄧𑄖𑄴 𑄈𑄪𑄌𑄴 𑄚𑄧 𑄛𑄧𑄢𑄬𑅁
𑄉𑄧𑄁-𑄝𑄧𑄣 𑄉𑄞𑄪𑄢𑄧 𑄎𑄨𑄁𑄇𑄚𑄨,
𑄉𑄧𑄋𑄬𑄠𑄧𑄁 𑄘𑄨𑄚𑄴𑄟𑄙𑄚𑄴,
𑄚𑄧 𑄃𑄬𑄣𑄧 𑄞𑄝𑄧𑄚𑅁
𑄦𑄬𑄣𑄠𑄴 𑄜𑄬𑄣𑄠𑄴 𑄉𑄧𑄋𑄬𑄠𑄮𑄁 𑄘𑄨𑄚𑄴,
𑄘𑄟𑄴 𑄚𑄧 𑄘𑄮𑄁 𑄇𑄢𑄧𑄢𑄴 𑄌𑄮𑄊𑄮𑄛𑄚𑄨𑅁
𑄃𑄘𑄬𑄇𑄎𑄬 𑄝𑄪𑄢𑄮𑄝𑄪𑄢𑄨 𑄃𑄧𑄥𑄉𑄧𑄢𑄴,
𑄃𑄬𑄇𑄴𑄘𑄨𑄚𑄴 𑄝𑄪𑄢𑄮 𑄦𑄮𑄟𑄴 𑄟𑄭𑄪,
𑄚𑄧 𑄞𑄝𑄧𑄁 𑄃𑄬𑄇𑄴𑄖𑄨𑄣𑄳𑄠 𑄍𑄧𑄢𑄴𑅁
𑄘𑄨𑄚𑄴 𑄥𑄬𑄎𑄧𑄖𑄴 𑄥𑄎𑄪𑄚𑄳𑄠 𑄟𑄙𑄚𑄴,
𑄖𑄧𑄝 𑄝𑄧𑄘𑄨 𑄃𑄬𑄏𑄬 𑄛𑄧𑄢𑄚𑄚𑄴𑅁
𑄝𑄨𑄘𑄨 𑄡𑄨𑄠𑄬 𑄘𑄨𑄚𑄪𑄚𑄮𑄢𑄴 𑄡𑄮𑄉𑄴-𑄝𑄨𑄠𑄮𑄉𑄴,
𑄞𑄝𑄨𑄣𑄬 𑄎𑄪𑄢𑄮𑄠𑄴 𑄛𑄧𑄢𑄚𑄴 𑄛𑄨𑄠𑄮𑄇𑄴 𑄛𑄨𑄠𑄮𑄇𑄴𑅁
𑄟𑄬𑄭𑄠𑄬𑄎𑄣𑄴 𑄛𑄨𑄖𑄴𑄗𑄨𑄟𑄨,
𑄡 𑄛𑄧𑄢𑄨𑄝𑄧 𑄥𑄖𑄴𑄚𑄣𑄴 𑄥𑄪𑄙𑄮 𑄍𑄨𑄚𑄨,
𑄦𑄎𑄢𑄴 𑄙𑄧𑄢𑄨 𑄗𑄇𑄴 𑄦𑄘𑄬 𑄦𑄖𑄴,
𑄚𑄬𑄭 𑄇𑄧𑄚𑄧 𑄈𑄬𑄟𑄈𑄬𑄟𑄨𑅁 
𑄝𑄢𑄨𑄏𑄬𑄢𑄴 𑄃𑄬 𑄘𑄨𑄚𑄮𑄖𑄴</p>

<p>𑄝𑄢𑄨𑄏𑄬𑄢𑄴 𑄃𑄬 𑄘𑄨𑄚𑄮𑄖𑄴
𑄎𑄪𑄢𑄮 𑄎𑄪𑄢𑄮 𑄝𑄪𑄠𑄬𑄢𑄧𑄖𑄴𑅁
𑄣𑄬𑄝𑄁 𑄘𑄨𑄠𑄬 𑄇𑄪𑄎𑄨 𑄙𑄚𑄧 𑄛𑄘𑄚𑄨𑅁
𑄇𑄛𑄴 𑄇𑄛𑄴 𑄚𑄎𑄨 𑄡𑄢𑄴
𑄘𑄫𑄢𑄧𑄖𑄴 𑄝𑄏𑄨-𑄢𑄧 𑄥𑄪𑄚 𑄡𑄢𑄴𑅁
𑄦𑄨𑄘𑄮𑄖𑄴 𑄃𑄪𑄙𑄬𑄢𑄴 𑄖𑄧𑄢𑄬 𑄇𑄮𑄌𑄴𑄛𑄚𑄢𑄴 𑄛𑄧𑄢𑄚𑄨𑅁</p>

<p>𑄖𑄬𑄘𑄬𑄢𑄴 𑄖𑄬𑄘𑄬𑄢𑄴 𑄘𑄬𑄝𑄏𑄧𑄢𑄴,
𑄃𑄨𑄖𑄴𑄪𑄇𑄴 𑄃𑄨𑄖𑄴𑄪𑄇𑄴 𑄝𑄬𑄣𑄧 𑄛𑄧𑄦𑄴𑄢𑄴𑅁
𑄃𑄨𑄎𑄮𑄢𑄮𑄢𑄴 𑄘𑄮𑄉𑄮𑄚𑄧𑄖𑄴 𑄈𑄧𑄝𑄧𑄋𑄚𑄴 𑄞𑄨𑄎𑄨 𑄡𑄢𑄴𑅁
𑄟𑄮𑄚𑄮 𑄟𑄙𑄖𑄴 𑄈𑄪𑄠𑄮𑄚𑄨,
𑄇𑄪𑄙𑄪 𑄃𑄊𑄧𑄌𑄴 𑄛𑄧𑄢𑄚𑄨𑅁
𑄃𑄮 𑄛𑄧𑄢𑄚𑄴, 𑄟𑄧𑄢𑄴 𑄃𑄬 𑄟𑄧𑄚𑄚𑄴 𑄇𑄚𑄨 𑄡𑄢𑄴𑅁</p>

<p>𑄣𑄌𑄳𑄠 𑄉𑄏𑄧𑄖𑄴 𑄃𑄬𑄇𑄴 𑄎𑄪𑄢𑄴 𑄇𑄧,
𑄡𑄬𑄚𑄴 𑄃𑄪𑄢𑄨𑄝𑄢𑄴 𑄚𑄬𑄭 𑄞𑄧𑅁
𑄗𑄬𑄇𑄴 𑄚𑄬𑄭 𑄏𑄧𑄢𑄴 𑄘𑄬𑄢𑄴 𑄘𑄬𑄝𑄝𑄮𑅁
𑄛𑄧𑄦𑄴𑄚𑄧𑄖𑄴𑄪𑄚𑄴 𑄦𑄧𑄣𑄪𑄁 𑄇𑄪𑄣𑄪𑄇𑄴,
𑄟𑄧𑄚𑄚𑄴 𑄟𑄧𑄢𑄴 𑄎𑄉𑄪𑄣𑄪𑄇𑄴𑅁
𑄗𑄬𑄇𑄴 𑄈𑄬 𑄈𑄬 𑄘𑄫𑄢𑄧𑄖𑄴 𑄓𑄧𑄉𑄧𑄢𑄬𑄢𑄴 𑄇𑄧𑄝𑄝𑄮
𑄟𑄮𑄚𑄮 𑄛𑄨𑄙𑄨𑄖𑄴 𑄊𑄧𑄢𑄚𑄨,
𑄦𑄨𑄘𑄮𑄖𑄴 𑄃𑄪𑄙𑄬𑄢𑄴 𑄛𑄧𑄢𑄚𑄨𑅁
𑄇𑄘𑄬𑄠𑄬𑄭 𑄌𑄚𑄳𑄦𑄞𑄪𑄢𑄮𑄖𑄴, 𑄌𑄮𑄊𑄬𑄌𑄮𑄈𑄴 𑄃𑄬𑄇𑄴 𑄢𑄨𑄚𑄨𑅁
𑄟𑄧𑄚𑄧 𑄇𑄧𑄙 𑄥𑄧𑄠𑄴𑄥𑄉𑄧𑄢𑄴,
𑄈𑄪𑄣𑄨 𑄇𑄪𑄠𑄬𑄭 𑄘𑄨𑄚𑄴𑄞𑄧𑄢𑄴𑅁
𑄦𑄨𑄘𑄮𑄖𑄴 𑄃𑄪𑄙𑄬, 𑄡𑄪𑄚𑄨 𑄃𑄬𑄏𑄬 𑄝𑄢𑄨𑄏𑄬𑄢𑄴 𑄏𑄧𑄢𑄚𑄨𑅁 </p>

<p>
𑄜𑄪𑄘𑄧𑄚𑄴𑄘𑄨 𑄟𑄧𑄚𑄴</p>

<p>𑄃𑄪𑄘𑄧𑄚𑄴𑄘𑄨 𑄝𑄧𑄠𑄧𑄏𑄧𑄖𑄴 𑄜𑄪𑄘𑄧𑄚𑄴𑄘𑄨 𑄟𑄧𑄚𑄴,
𑄃𑄪𑄢𑄨 𑄝𑄬𑄢𑄠𑄴 𑄦𑄟𑄨𑄇𑄴𑄈𑄧𑄚𑄴
𑄛𑄧𑄖𑄴𑄖𑄛𑄪𑄖𑄴𑄨 𑄥𑄚𑄴 𑄘𑄪𑄠𑄮 𑄟𑄨𑄣𑄨,
𑄉𑄢𑄬𑄋𑄳𑄠 𑄟𑄏 𑄙𑄧𑄇𑄴 𑄙𑄪𑄣𑄨 𑄙𑄪𑄣𑄨𑅁
𑄇𑄪𑄙𑄪 𑄡𑄠𑄴 𑄟𑄧𑄚𑄴 𑄛𑄧𑄢𑄚𑄴,
𑄚𑄧 𑄟𑄘𑄨, 𑄚𑄧 𑄝𑄪𑄢𑄨𑅁
𑄃𑄪𑄣𑄪𑄉𑄮 𑄞𑄭𑄪, 𑄘𑄪𑄋𑄪𑄣𑄮 𑄈𑄬𑄢𑄴,
𑄊𑄪𑄢𑄨 𑄝𑄬𑄢𑄠𑄴 𑄃𑄧𑄎𑄢𑄴 𑄛𑄨𑄖𑄴𑄗𑄨𑄟𑄨,
𑄡𑄪𑄚𑄨 𑄛𑄬𑄣𑄬 𑄃𑄬𑄇𑄴𑄇 𑄥𑄬𑄢𑄴𑅁
𑄚𑄨𑄖𑄴𑄮 𑄉𑄧𑄋𑄬 𑄘𑄪𑄟𑄪𑄢𑄨,
𑄣𑄎𑄴-𑄘𑄧𑄢𑄴 𑄥𑄪𑄟𑄪𑄢𑄨𑅁
𑄟𑄧𑄚𑄚𑄴 𑄌𑄠𑄴 𑄛𑄎𑄨𑄝𑄬𑄢𑄴,
𑄦𑄎𑄨𑄝𑄬𑄢𑄴, 𑄚𑄎𑄨𑄝𑄬𑄢𑄴𑅁</p>

<p>𑄥𑄧𑄣𑄧𑄋𑄚𑄴 𑄗𑄠𑄴 𑄉𑄪𑄙𑄨 𑄥𑄬𑄢𑄬,
𑄟𑄧𑄚𑄚𑄴 𑄝𑄬𑄢𑄠𑄴 𑄝𑄧𑄁-𑄛𑄙𑄢𑄬𑅁
𑄥𑄧𑄝𑄧𑄚𑄬, 𑄛𑄧𑄖𑄴𑄧𑄟𑄬, 𑄥𑄧𑄛𑄴𑄛𑄚𑄬…
𑄉𑄩𑄖𑄴 𑄉𑄠𑄴 𑄟𑄧𑄚𑄚𑄬𑅁
𑄘𑄪𑄈𑄴-𑄘𑄧𑄢𑄧𑄛𑄴 𑄚𑄧 𑄎𑄚𑄬𑅁
𑄇𑄨 𑄘𑄮𑄣𑄴 𑄃𑄪𑄘𑄧𑄚𑄴𑄘𑄨 𑄝𑄧𑄠𑄧𑄌𑄴𑄍𑄚𑄴
𑄡𑄬𑄚𑄴, 𑄟𑄨𑄙𑄬 𑄟𑄨𑄙𑄬 𑄛𑄬𑄉𑄮 𑄢𑄧,
𑄛𑄮𑄖𑄳𑄠 𑄜𑄪𑄣𑄮 𑄛𑄉𑄮𑄢𑄚𑄴𑅁 </p>

<p>
𑄥𑄧𑄝𑄧𑄚𑄬 𑄘𑄬𑄊𑄧𑄁</p>

<p>𑄃𑄏 𑄚𑄬𑄭 𑄡𑄬 𑄥𑄧𑄝𑄧𑄚𑄴 𑄛𑄧𑄖𑄴𑄧𑄟𑄬 𑄘𑄬𑄊𑄨𑄝𑄢𑄴,
𑄥𑄬 𑄃𑄏 𑄥𑄧𑄝𑄧𑄚𑄬 𑄥𑄬𑄊𑄨𑄟𑄴 𑄞𑄨𑄣𑄨…
			𑄃𑄳𑄃 𑄉𑄮𑄎𑄬𑄚𑄴!!!
𑄙𑄪𑄛𑄴 𑄈𑄧𑄝𑄧𑄁 𑄖𑄧𑄘𑄖𑄴 𑄝𑄬𑄢𑄬𑄭 𑄃𑄬𑄉 𑄟𑄧𑄚𑄬,
𑄓𑄉𑄧𑄋𑄧𑄢𑄴 𑄘𑄨-𑄦𑄖𑄴 𑄎𑄪𑄢𑄴 𑄉𑄧𑄢𑄨𑅁
𑄟𑄧𑄢𑄴 𑄇𑄎 𑄊𑄪𑄟𑄴 𑄚𑄧 𑄘𑄨𑄌𑄴 𑄞𑄋𑄨𑅁
𑄊𑄪𑄟𑄬 𑄊𑄪𑄟𑄬, 𑄘𑄮𑄣𑄴 𑄘𑄮𑄣𑄴 𑄥𑄧𑄝𑄧𑄚𑄬,
𑄦𑄎𑄨 𑄡𑄮𑄇𑄴, 𑄞𑄎𑄨 𑄡𑄮𑄇𑄴 𑄟𑄧𑄚𑄚𑄬𑅁
𑄃𑄧𑄎𑄨𑄢𑄬𑄚𑄴 𑄡𑄁 𑄊𑄪𑄟𑄴…
𑄡𑄬 𑄥𑄧𑄝𑄧𑄚𑄴 𑄥𑄪𑄉𑄧𑄢𑄴 𑄚𑄬𑄭 𑄇𑄧𑄚𑄧 𑄗𑄪𑄟𑄴𑅁</p>

<p>𑄛𑄧𑄖𑄴𑄧𑄟𑄬 𑄘𑄬𑄊𑄧𑄁 𑄝𑄚𑄳𑄦 𑄦𑄝𑄨𑄣𑄬𑄌𑄴!
𑄟𑄨𑄏𑄨 𑄡𑄬𑄢𑄴 𑄝𑄬𑄎𑄘𑄬, 𑄚𑄬𑄭 𑄇𑄧𑄚𑄧 𑄢𑄬𑄥𑄴𑅁
𑄇𑄧𑄙 𑄚𑄬𑄭 𑄙𑄧𑄢𑄙𑄧𑄢𑄨,
𑄉𑄧𑄢𑄨𑄢𑄴 𑄘𑄧 𑄉𑄧𑄢𑄨𑄢𑄴 𑄣𑄮𑄢𑄣𑄮𑄢𑄨𑅁
𑄦𑄢𑄬 𑄡𑄬𑄢𑄴 𑄎𑄉-𑄟𑄘𑄨,
𑄖𑄧 𑄇𑄠𑄴, 𑄟𑄧 𑄇𑄠𑄴𑅁</p>

<p>𑄡𑄮𑄉𑄴-𑄝𑄨𑄠𑄮𑄉𑄴, 𑄉𑄪𑄕𑄴-𑄞𑄉𑄴,
𑄃𑄧𑄝𑄧𑄥𑄬𑄥𑄴 𑄦𑄘𑄧𑄖𑄴 𑄗𑄠𑄴,
		𑄉𑄭 𑄉𑄭 𑄉𑄭!!
𑄃𑄬𑄎𑄚𑄴 𑄦𑄧𑄣𑄬 𑄎𑄨𑄘𑄬𑄎𑄨𑄖𑄳𑄠 𑄡𑄪𑄉𑄧𑄖𑄴,
𑄇𑄬𑄚𑄬 𑄖𑄨𑄉𑄚 𑄥𑄧𑄁𑄥𑄢𑄧 𑄟𑄠𑄴!!!</p>

<p>𑄟𑄭𑄪 𑄥𑄧𑄝𑄧𑄚𑄬 𑄘𑄬𑄊𑄧𑄁…
𑄃𑄬 𑄘𑄬𑄏𑄧𑄢𑄴 𑄟𑄪𑄢𑄮𑄟𑄪𑄢𑄨𑄖𑄴,
𑄉𑄋𑄧 𑄛𑄢𑄴, 𑄍𑄢𑄍𑄪𑄢𑄨𑄖𑄴𑅁
𑄍𑄧𑄖𑄳𑄢𑄧𑄁 𑄜𑄪𑄣𑄧𑄢𑄴 𑄖𑄪𑄟𑄴𑄝𑄌𑄴 𑄢𑄧𑄋𑄬,
𑄦𑄎𑄨 𑄈𑄪𑄎𑄨 𑄎𑄧𑄚𑄬 𑄎𑄧𑄚𑄬𑅁
𑄊𑄧𑄢𑄴 𑄝𑄚𑄨 𑄇𑄘𑄬 𑄘𑄨𑄢𑄴,
𑄃𑄬 𑄘𑄬𑄏𑄧𑄢𑄴 𑄎𑄉-𑄟𑄘𑄨𑄖𑄴𑅁</p>

<p>𑄉𑄪𑄢𑄮 𑄞𑄬𑄭-𑄝𑄮𑄚𑄴 𑄦𑄘𑄬 𑄙𑄧𑄢𑄨,
𑄍𑄧𑄢𑄍𑄧𑄢𑄨 𑄟𑄪𑄢𑄮𑄟𑄪𑄢𑄨𑅁
𑄛𑄢𑄴 𑄦𑄰𑄱 𑄦𑄘𑄨 𑄡𑄬𑄭,
𑄞𑄭𑄪𑄠𑄮 𑄛𑄧𑄗𑄴 𑄚𑄋𑄬𑄣𑄴 𑄝𑄬𑄭𑅁
𑄥𑄨𑄊𑄧𑄘𑄧𑄚𑄴 𑄎𑄘𑄧𑄢𑄴 𑄞𑄌𑄴 𑄚𑄨𑄎𑄧 𑄙𑄧𑄉𑄬𑅁
𑄎𑄘𑄧𑄢𑄴 𑄞𑄎𑄬 𑄉𑄩𑄖𑄴 𑄉𑄬𑄭,
𑄃𑄘𑄟𑄴 𑄘𑄨𑄊𑄮𑄣𑄨 𑄝𑄬𑄢𑄘𑄧𑄚𑄴,
𑄟 𑄞𑄎𑄬 𑄢𑄧 𑄍𑄢𑄨…
“𑄚𑄧 𑄌𑄁 𑄡𑄬𑄝𑄢𑄴 𑄃𑄬 𑄎𑄉𑄚𑄴 𑄍𑄢𑄨,
𑄃𑄨𑄙𑄪 𑄃𑄊𑄧𑄁 𑄟𑄭𑄪 𑄎𑄧𑄚𑄧𑄟𑄚𑄴 𑄙𑄧𑄢𑄨…𑅁” </p>

<p>
𑄇𑄧𑄝𑄨</p>

<p>𑄇𑄪𑄎𑄨 𑄟𑄪𑄇𑄳𑄠 𑄌𑄧𑄋𑄧𑄢𑄧 (𑄘𑄢𑄨) 𑄙𑄧𑄇𑄴,
𑄇𑄚𑄴𑄎𑄝 𑄌𑄪𑄣𑄴 𑄉𑄪𑄣𑄧𑄘𑄧𑄇𑄴𑅁
𑄘𑄧𑄉𑄨𑄚𑄧𑄢𑄴 𑄟𑄖𑄴𑄧𑄣𑄴 𑄝𑄪𑄠𑄬𑄢𑄬,
𑄘𑄮𑄘𑄮𑄇𑄳𑄠 𑄉𑄣𑄴𑄌𑄝𑄖𑄴 𑄃𑄝𑄧𑄢𑄬𑅁
𑄟𑄧𑄚𑄬 𑄇𑄧𑄠𑄴 𑄗𑄇𑄴 𑄢𑄨𑄚𑄨 𑄌𑄬!!!
𑄌𑄮𑄊𑄮𑄣𑄬𑄎𑄧𑄢𑄴 𑄛𑄬𑄎𑄧𑄖𑄴 𑄛𑄧𑄢𑄨;
𑄇𑄧𑄠𑄴𑄘𑄨𑄚𑄴 𑄗𑄬𑄟𑄴 𑄊𑄪𑄢𑄨 𑄊𑄪𑄢𑄨𑅁
𑄇𑄘𑄋𑄧𑄢𑄴 𑄘𑄨𑄚𑄴𑄟𑄙𑄚𑄴 𑄏𑄪𑄢𑄨 𑄏𑄪𑄢𑄨,
𑄡𑄪𑄚𑄨 𑄖𑄪𑄣𑄨 𑄣𑄧𑄌𑄴 𑄦𑄘𑄬 𑄙𑄧𑄢𑄨𑅁
𑄟𑄧𑄢𑄴 𑄦𑄃𑄮𑄎𑄧𑄢𑄴 𑄌𑄨𑄉𑄮𑄚𑄴 𑄝𑄬𑅁
𑄝𑄪𑄉𑄮𑄖𑄴 𑄝𑄏𑄨 𑄌𑄨𑄇𑄴𑄍𑄧𑄢,
𑄦𑄎𑄨 𑄈𑄪𑄎𑄨 𑄙𑄧𑄣𑄴 𑄇𑄧𑄢𑅁
𑄌𑄪𑄣𑄮𑄖𑄴 𑄉𑄪𑄎𑄬 𑄚𑄇𑄴𑄥𑄜𑄪𑄣𑄴,
𑄘𑄨-𑄃𑄬𑄇𑄴𑄇𑄚𑄴 𑄃𑄪𑄢𑄬𑄢𑄴 𑄖𑄨𑄉𑄨𑄚𑄨 𑄌𑄪𑄣𑄴𑅁
𑄃𑄪𑄙𑄨𑄣𑄧 𑄝𑄬𑄝𑄬𑄢𑄴 𑄢𑄧𑄁 𑄜𑄪𑄘𑄨𑅁
𑄃𑄉𑄏𑄧𑄢𑄴 𑄛𑄪𑄚𑄴𑄨𑄟 𑄌𑄚𑄴,
𑄏𑄪𑄢𑄨 𑄛𑄧𑄣𑄴𑄧 𑄛𑄢 𑄛𑄁𑅁
𑄟𑄘𑄨 𑄛𑄨𑄖𑄴𑄗𑄨𑄟𑄨 𑄛𑄧𑄦𑄴𑄢𑄴 𑄦𑄮𑄣𑄴,
𑄥𑄬𑄙𑄧𑄇𑄴 𑄛𑄧𑄢𑄚𑄴𑄝𑄨𑄢𑄬 𑄣𑄉𑄬𑄢𑄴 𑄘𑄮𑄣𑄴𑅁
𑄌𑄚𑄴𑄘𑄧𑄝𑄨! 𑄚 𑄙𑄧𑄚𑄴𑄛𑄪𑄘𑄨!!</p>

<p>𑄞𑄧𑄎 𑄟𑄪𑄇𑄳𑄠 𑄥𑄚𑄴 𑄘𑄘𑄧 𑄢𑄧𑄁,
𑄝𑄬𑄋-𑄇𑄧𑄋 𑄌𑄮𑄊𑄮 𑄞𑄧𑄁𑅁
𑄡𑄪𑄚𑄨 𑄘𑄬𑄊𑄧𑄁 𑄟𑄪𑄠𑄮𑄖𑄴 𑄦𑄎𑄨,
𑄟𑄧𑄚𑄴 𑄢𑄨𑄝𑄬𑄁 𑄃𑄪𑄙𑄬 𑄚𑄎𑄨𑅁
𑄎𑄪𑄟𑄴 𑄌𑄉𑄣𑄢𑄴 𑄎𑄪𑄟𑄴𑄮𑄝𑄨!
𑄥𑄮𑄚𑄖𑄴𑄖𑄣𑄨 𑄛𑄬𑄉𑄮 𑄥𑄚𑄴;
𑄇𑄧𑄙𑄚𑄨-𑄃𑄮 𑄖𑄢𑄴 𑄦𑄧𑄠𑄰𑄱 𑄉𑄚𑄴𑅁
𑄦𑄢𑄧𑄚𑄴𑄘𑄨 𑄢𑄎𑄢𑄴 𑄘𑄬𑄏𑄧𑄖𑄴 𑄇𑄬𑄚𑄬 𑄝𑄎𑄨𑄝𑄮,
𑄖𑄧𑄁-𑄇𑄪𑄣𑄮 𑄝𑄬𑄎𑄨𑄠𑄬 𑄝𑄪𑄎𑄳𑄠 𑄏𑄨𑄝𑄮𑅁
𑄘𑄪𑄈𑄳𑄠 𑄌𑄨𑄉𑄮𑄚𑄴 𑄝𑄬 𑄇𑄧𑄝𑄨𑅁 </p>

<p>
𑄛𑄨𑄏𑄬 𑄜𑄬𑄣𑄬
(𑄃𑄬𑄇𑄴𑄎𑄧𑄚𑄴 𑄜𑄬𑄭𑄥𑄴𑄝𑄪𑄇𑄴 𑄣𑄢𑄨𑄠𑄬𑄢𑄴 𑄃𑄟𑄧𑄚𑄧 𑄇𑄦𑄨𑄚𑄨)</p>

<p>𑄛𑄪𑄚𑄧𑄖𑄴 𑄊𑄪 𑄟𑄙𑄖𑄴 𑄛𑄚𑄨,
𑄃𑄧𑄞𑄝𑄴 𑄚𑄨𑄘𑄪𑄇𑄴𑄖𑄪𑄇𑄴 𑄎𑄨𑄁𑄇𑄚𑄨𑅁 
𑄌𑄘𑄢 𑄜𑄪𑄢𑄨 𑄡𑄬,
𑄃𑄢𑄧 𑄌𑄘𑄢 𑄜𑄪𑄢𑄧𑄋𑄧𑄢𑄴𑅁
𑄟𑄧𑄚𑄬 𑄟𑄧𑄚𑄬 𑄞𑄝𑄧𑄋𑄧𑄢𑄴,
𑄇𑄨 𑄇𑄟𑄴 𑄉𑄧𑄢𑄧𑄋𑄧𑄢𑄴!
𑄝𑄬𑄇𑄴 𑄇𑄨𑄏𑄪 𑄝𑄪𑄏𑄨 𑄥𑄪𑄚𑄨,
𑄢𑄧𑄋𑄳𑄠 𑄞𑄪𑄘𑄬 𑄟𑄧𑄢𑄬 𑄇𑄧𑄚𑄧 𑄉𑄏 𑄉𑄧𑄣𑄴𑄧𑄚𑄨!
𑄃𑄪𑄚𑄴𑄘𑄪𑄢𑄴𑄝𑄮 𑄃𑄪𑄙𑄬𑄢𑄴 𑄃 𑄛𑄧𑄢𑄬𑄢𑄴,
𑄉𑄮𑄎𑄬𑄚𑄬 𑄇𑄚𑄬𑄢𑄴 𑄚 𑄦𑄎𑄬𑄢𑄴𑅁
𑄃𑄬 𑄟𑄙𑄚𑄧𑄖𑄴 𑄜𑄬𑄭𑄥𑄴𑄝𑄪𑄇𑄴 𑄣𑄢𑄚,
𑄟𑄧𑄢𑄬 𑄍𑄧𑄝𑄭 𑄚𑄧 𑄥𑄎𑄬𑄢𑄴!
𑄟𑄧𑄢𑄴 𑄥𑄧𑄁𑄥𑄧𑄟𑄎𑄳𑄠𑄠𑄴,
𑄥𑄧𑄁𑄥𑄢𑄴 𑄢𑄨𑄚𑄨 𑄌𑄬𑄭𑅁
𑄃𑄠𑄴-𑄃𑄨𑄚𑄴𑄇𑄟𑄴 𑄒𑄨𑄇𑄴 𑄢𑄊𑄬𑄭𑅁
𑄡 𑄙𑄧𑄉𑄬 𑄖𑄬
𑄘𑄪𑄇𑄴𑄇𑄟𑄴, 𑄝𑄬𑄉𑄢𑄴, 𑄌𑄉𑄪𑄢𑄨𑅁</p>

<p>𑄟𑄭𑄪 𑄈𑄋𑄧𑄢𑄴,
𑄉𑄧𑄢𑄌𑄴 𑄉𑄧𑄢𑄌𑄴 𑄟𑄬𑄉𑄝𑄭𑄑𑄴𑅁
𑄈𑄧𑄢𑄧𑄌𑄴 𑄉𑄧𑄢𑄧𑄋𑄧𑄢𑄴 𑄘𑄨𑄚𑄴-𑄢𑄬𑄖𑄴𑅁
𑄇𑄧𑄚𑄴 𑄜𑄪𑄉𑄪𑄘𑄨𑄇𑄚𑄘𑄨 𑄛𑄧𑄦𑄴𑄢𑄴 𑄘𑄬𑄊𑄨,
𑄃𑄊𑄧𑄁 𑄝𑄚𑄳𑄦 𑄥𑄧𑄁𑄥𑄢𑄴 𑄌𑄪𑄉𑄨𑅁</p>

<p>𑄟𑄧 𑄞𑄎𑄬 𑄣𑄨𑄊𑄨𑄣𑄪𑄁 𑄥𑄎𑄬 𑄥𑄎𑄬,
𑄟𑄧𑄢𑄬 𑄝𑄎𑄬, 𑄖𑄢𑄬 𑄝𑄎𑄬𑅁
𑄇𑄨𑄠𑄧𑄢𑄬 𑄚𑄧 𑄛𑄢𑄨𑄣𑄪𑄁 𑄇𑄚𑄬,
𑄚𑄧 𑄛𑄢𑄨𑄣𑄪𑄁 𑄦𑄎𑄬𑅁
𑄢𑄨𑄛𑄴 𑄢𑄨𑄛𑄴 𑄘𑄫𑄢𑄧𑄖𑄴 𑄉𑄬𑄣𑄇𑄴,
𑄥𑄧𑄁𑄥𑄧𑄟𑄎𑄳𑄠𑄠𑄴 𑄟𑄧𑄢𑄬 𑄜𑄬𑄣𑄬𑅁
𑄟𑄭𑄪 𑄃𑄊𑄧𑄁 𑄊𑄮𑄚𑄊𑄪𑄚𑄨 𑄇𑄮𑄚𑄥𑄬𑄢𑄬,
𑄃𑄨𑄠𑄚𑄨 𑄇𑄨 𑄟𑄧𑄢𑄴 𑄣𑄧𑄇𑄴𑄜𑄧𑄇𑄴𑅁
𑄛𑄣𑄴 𑄦𑄢𑄬𑄭𑄠𑄬 𑄝𑄚𑄴𑄘𑄧𑄢𑄧 𑄙𑄧𑄇𑄴,
𑄥𑄬𑄢𑄬𑄘𑄨 𑄛𑄧𑄢𑄨 𑄢𑄧𑄣𑄪𑄁 𑄛𑄨𑄏𑄬𑅁 </p>

<p>
𑄇𑄧𑄝𑄨𑄖𑄢𑄴 (𑄣𑄟𑄢𑄴) 𑄝𑄭𑄚𑄨</p>

<p>𑄇𑄝𑄨𑄣𑄴 𑄇𑄝𑄨𑄘𑄳𑄠𑄋𑄧𑄢𑄴 𑄃𑄬𑄇𑄴𑄝𑄪𑄇𑄴 𑄥𑄧𑄝𑄧𑄚𑄧𑄢𑄴,
𑄇𑄨𑄏𑄪 𑄢𑄧, 𑄇𑄨𑄏𑄪 𑄦𑄧𑄢𑄧𑄇𑄴 𑄞𑄌𑄴𑄎𑄧𑄢 𑄘𑄬𑄚𑅁
𑄥𑄬 𑄦𑄧𑄢𑄧𑄇𑄴 𑄣𑄰𑄱 𑄟𑄧𑄚𑄧 𑄇𑄧𑄙𑄢𑄴,
𑄘𑄬𑄝𑄧𑄁𑄥𑄨 𑄞𑄝𑄧𑄚𑄚𑄨…𑅁
𑄜𑄪𑄣𑄴𑄍𑄧𑄢𑄖𑄴 𑄦𑄣𑄨 𑄉𑄙𑄬,
𑄇𑄨𑄏𑄪 𑄃𑄪𑄟𑄴 𑄝𑄧-𑄚𑄨𑄨𑄏𑄬𑄌𑄴 𑄟𑄨𑄏𑄬𑄣𑄴 𑄘𑄬𑄚𑅁
𑄥𑄨𑄝𑄬𑄢𑄬 𑄇𑄰𑄱 𑄣𑄟𑅁</p>

<p>𑄖𑄧𑄢𑄴 𑄇𑄨𑄢𑄨𑄟𑄨𑄢𑄨 𑄈𑄬𑄣𑄣𑄩𑄣 𑄥𑄧𑄠𑄴𑄥𑄉𑄧𑄢𑄴,
𑄌𑄮𑄈𑄴 𑄚𑄬𑄭 𑄘𑄬𑄊𑄧𑄌𑄴,
𑄇𑄚𑄴 𑄚𑄬𑄭 𑄥𑄪𑄚𑄧𑄌𑄴,
𑄦𑄖𑄴 𑄚𑄬𑄭 𑄛𑄨𑄖𑄴𑄗𑄨𑄟𑄨𑄉𑄚𑄴 𑄖𑄧 𑄟𑄳𑄦𑄪𑄙𑄮𑄖𑄴,
𑄛𑄬𑄑𑄴 𑄚𑄬𑄭 𑄛𑄨𑄖𑄴𑄗𑄨𑄟𑄨𑄉𑄚𑄴 𑄖𑄧 𑄛𑄬𑄘𑄧𑄖𑄴,
𑄑𑄬𑄁 𑄚𑄬𑄭 𑄦𑄘𑄨 𑄛𑄢𑄧𑄌𑄴,
𑄖𑄭𑄪 𑄇𑄚𑄬𑄭 𑄛𑄢𑄧𑄌𑄴,
𑄖𑄭𑄪 𑄦𑄎𑄬𑄭 𑄛𑄢𑄧𑄌𑄴, 
𑄖𑄭𑄪 𑄟𑄢𑄨-𑄃𑄧 𑄛𑄢𑄧𑄌𑄴,
𑄖𑄭𑄪 𑄝𑄎𑄬-𑄃𑄧 𑄛𑄢𑄧𑄌𑄴,
𑄌𑄨𑄟𑄬𑄠𑄳𑄠𑄬 𑄟𑄧𑄚𑄧𑄖𑄴 𑄥𑄦𑄧𑄌𑄴 𑄝𑄚𑄨 𑄘𑄪𑄠𑄧𑄌𑄴,
𑄝𑄚𑄨 𑄘𑄪𑄠𑄧𑄌𑄴 𑄝𑄪𑄇𑄴 𑄦𑄎𑄢𑄴 𑄢𑄋 𑄥𑄧𑄝𑄧𑄚𑄬𑅁
𑄝𑄪𑄉𑄮𑄛𑄘 𑄞𑄋𑄨 𑄘𑄪𑄠𑄧𑄌𑄴 𑄉𑄞𑄪𑄢𑄮 𑄟𑄧𑄚𑄧𑄖𑄴,
𑄝𑄧𑄣𑄴𑄝𑄧𑄣 𑄥𑄧𑄝𑄧𑄚𑄚𑄨 𑄜𑄬𑄢𑄬 𑄘𑄪𑄠𑄧𑄌𑄴 𑄝𑄧-𑄚𑄨𑄏𑄬𑄎𑄬𑅁
𑄊𑄧𑄢𑄧 𑄟𑄚𑄪𑄌𑄴 𑄛𑄧𑄢𑄴 𑄉𑄧𑄢𑄨 𑄘𑄪𑄠𑄧𑄌𑄴,
𑄍𑄪𑄢𑄴𑄇𑄝𑄮𑄌𑄴 𑄘𑄪𑄠𑄧𑄌𑄴 𑄦𑄘𑄧𑄖𑄴 𑄖𑄪𑄣𑄨𑅁
𑄝𑄬𑄇𑄴𑄪𑄚𑄧𑄢𑄬 𑄃𑄬𑄇𑄴 𑄎𑄧𑄙𑄠𑄴 𑄃𑄚𑄨-𑄃𑄮 𑄛𑄢𑄧𑄌𑄴,
𑄃𑄬𑄇𑄴 𑄥𑄪𑄙𑄮𑄚𑄣𑄬 𑄉𑄙𑄬𑄭 𑄖𑄪𑄣𑄨𑅁
𑄡𑄪𑄚𑄨 𑄦𑄧𑄌𑄴 𑄃𑄬𑄇𑄴𑄮 𑄘𑄮𑄣𑄴 𑄇𑄧𑄝𑄨𑄖 (𑄣𑄟)𑅁 </p>

<p>
𑄟𑄧𑄢𑄬 𑄛𑄬𑄝
(𑄝𑄁𑄣𑄢𑄴 𑄇𑄧𑄝𑄨 𑄎𑄩𑄝𑄧𑄚𑄚𑄧𑄚𑄴𑄘𑄧 𑄘𑄥𑄧𑄖𑄴𑄪𑄚𑄴 𑄈𑄬𑄟 𑄌𑄬𑄭…)</p>

<p>𑄟𑄧𑄢𑄬 𑄖𑄮𑄉𑄬𑄣𑄬 𑄛𑄬𑄝,
𑄌𑄬𑄋𑄬 𑄇𑄎𑄧𑄣𑄧𑄋𑄧𑄢𑄴 𑄝𑄉𑄬 𑄝𑄉𑄬𑅁
𑄇𑄪𑄙𑄪 𑄚𑄙𑄬𑄁 𑄇𑄪𑄖𑄴𑄨, 𑄇𑄪𑄙𑄪 𑄛𑄬𑄢,
𑄚𑄧𑄠𑄴 𑄛𑄘𑄨 𑄏𑄉𑄧𑄢𑄴 𑄏𑄉𑄬 𑄏𑄉𑄬𑅁</p>

<p>𑄏𑄇𑄴 𑄏𑄇𑄴 𑄖𑄧𑄘𑄬𑄇𑄴 𑄃𑄪𑄢𑄨 𑄡𑄚𑄴,
𑄥𑄎𑄴 𑄉𑄧𑄋𑄨 𑄡𑄘𑄬 𑄘𑄬𑄝𑅁
𑄡𑄪𑄚𑄨 𑄟𑄧𑄢𑄬 𑄛𑄬𑄝𑄢𑄴 𑄌𑄬𑄣𑄬,
𑄥𑄬𑄭 𑄖𑄧𑄘𑄬𑄇𑄴 𑄏𑄉𑄧𑄖𑄴-𑄃𑄮 𑄛𑄬𑄝𑅁</p>

<p>𑄟𑄭𑄪 𑄗𑄬𑄟𑄴 𑄇𑄬𑄌𑄳𑄠𑄜𑄪𑄣𑄴 𑄦𑄰𑄱,
𑄃𑄬 𑄘𑄬𑄏𑄧𑄢𑄴 𑄉𑄁 𑄇𑄪𑄣𑄬 𑄇𑄪𑄣𑄬𑅁
𑄟𑄭𑄪 𑄗𑄬𑄟𑄴 𑄝𑄨𑄏𑄪 𑄦𑄰𑄱𑄚𑄬,
𑄚𑄚 𑄢𑄧𑄋𑄧𑄢𑄴 𑄜𑄪𑄣𑄬 𑄜𑄪𑄣𑄬𑅁</p>

<p>𑄇𑄖𑄴𑄮𑄣𑄴 𑄜𑄛𑄮𑄇𑄴 𑄦𑄰𑄱𑄚𑄬 𑄗𑄬𑄟𑄴,
𑄃𑄬 𑄘𑄬𑄏𑄧𑄢𑄴 𑄖𑄢𑄪𑄟𑄴 𑄏𑄢𑄧𑄖𑄴𑅁
𑄎𑄪𑄟𑄮𑄖𑄴 𑄇𑄪𑄎𑄨 𑄙𑄚𑄴𑄉𑄧𑄏 𑄦𑄰𑄱𑄚𑄬 𑄗𑄬𑄟𑄴,
𑄝𑄰𑄱𑄎𑄬𑄈𑄴 𑄎𑄬𑄖𑄴 𑄟𑄥𑄴𑅁</p>

<p>𑄃𑄉𑄏𑄧𑄢𑄴 𑄥𑄢𑄣𑄳𑄠 𑄦𑄰𑄱 𑄗𑄬𑄟𑄴,
𑄜𑄉𑄮𑄚𑄧𑄖𑄴 𑄌𑄨𑄇𑄴 𑄌𑄨𑄇𑄴 𑄢𑄧 𑄍𑄢𑄨𑅁
𑄝𑄨𑄏𑄪 𑄛𑄬𑄇𑄴 𑄦𑄰𑄱𑄚𑄬 𑄗𑄬𑄟𑄴,
𑄊𑄧𑄢𑄧𑄇𑄪𑄢𑄬 𑄥𑄪𑄟𑄨𑄉𑄨𑄣𑄧𑄖𑄴 𑄛𑄧𑄢𑄨𑅁</p>

<p>𑄟𑄭𑄪 𑄗𑄬𑄟𑄴 𑄉𑄏𑄧 𑄍𑄝𑄖𑄴,
𑄉𑄪𑄢𑄪-𑄌𑄧𑄢𑄚𑄳𑄠 𑄦𑄰𑄱,
𑄟𑄧𑄢𑄬 𑄘𑄬𑄝 𑄥𑄨𑄋𑄬 𑄝𑄙𑄬,
𑄉𑄢𑄬𑄁 𑄊𑄧𑄢𑄧𑄖𑄴 𑄝𑄰𑄱𑅁</p>

<p>𑄟𑄭𑄪 𑄗𑄬𑄟𑄴 𑄉𑄏𑄧 𑄍𑄝𑄠𑄴 𑄍𑄝𑄠𑄴,
𑄃𑄬 𑄘𑄬𑄏𑄧𑄢𑄴 𑄛𑄧𑄙𑄬-𑄊𑄘𑄬𑅁
𑄙𑄧𑄣𑄳𑄠𑄛𑄪𑄇𑄴 𑄦𑄰𑄱𑄚𑄬 𑄃𑄨𑄙𑄪 𑄗𑄬𑄟𑄴,
𑄃𑄧𑄚𑄳𑄠𑄧 𑄘𑄬𑄌𑄴𑄍𑄚𑄨 𑄝𑄘𑄬𑅁 
𑄟𑄧𑄚𑄴</p>

<p>𑄡𑄬𑄇𑄬𑄴𑄖𑄴𑄪𑄚𑄴 𑄙𑄧𑄢𑄨 𑄛𑄢𑄧𑄁 𑄦𑄨𑄘𑄮𑄖𑄴 𑄉𑄧𑄢𑄨,
𑄟𑄧𑄚𑄴, 𑄖𑄧𑄣𑄴𑄣𑄰𑄱 𑄃𑄊𑄧𑄁 𑄥𑄧𑄁𑄥𑄧𑄟𑄢𑄨𑅁
𑄚𑄧 𑄛𑄋𑄧𑄢𑄴 𑄖𑄧𑄢𑄬 𑄙𑄧𑄢𑄨,
𑄇𑄠𑄴 𑄉𑄬𑄣𑄬 𑄡𑄌𑄴 𑄃𑄪𑄢𑄨𑅁
𑄝𑄚𑄨𑄣𑄬 𑄝𑄚𑄴 𑄚𑄧 𑄟𑄚𑄧𑄌𑄴,
𑄃𑄨𑄢𑄨 𑄘𑄨𑄣𑄬 𑄇𑄪𑄖𑄴 𑄚𑄧 𑄍𑄢𑄧𑄌𑄴𑅁
𑄙𑄧𑄢𑄨 𑄛𑄁-𑄚𑄧-𑄛𑄁 𑄟𑄧𑄚𑄚𑄴 𑄟𑄧𑄢𑄴,
𑄛𑄪𑄌𑄴 𑄇𑄨𑄠𑄬 𑄚𑄧 𑄟𑄚𑄧𑄌𑄴𑅁</p>

<p>𑄦𑄖𑄴 𑄝𑄝𑄬 𑄡𑄢𑄬 𑄛𑄬𑄝𑄬,
𑄃𑄘𑄬𑄇𑄎𑄬 𑄡𑄢𑄬 𑄘𑄬𑄝𑄬𑅁
𑄥𑄪𑄉𑄬 𑄘𑄪𑄊𑄬 𑄚𑄨𑄖𑄴𑄮 𑄥𑄧𑄟𑄢𑄴,
𑄥𑄧𑄟𑄎𑄳𑄠 𑄞𑄝𑄨 𑄦𑄖𑄴-𑄃𑄧 𑄝𑄝𑄢𑄴𑅁
𑄖𑄢𑄬 𑄘𑄪𑄠𑄮𑄢𑄴 𑄘𑄫𑄢𑄧𑄖𑄴 𑄗𑄬𑄣𑄨,
𑄛𑄖𑄴𑄖 𑄚𑄧 𑄘𑄪𑄠𑄮𑄢𑄴 𑄌𑄨𑄉𑄮𑄚𑄴 𑄞𑄨𑄣𑄨𑅁
𑄚𑄧 𑄝𑄪𑄏𑄧𑄁 𑄟𑄧𑄚𑄚𑄴 𑄟𑄧𑄢𑄴,
𑄇𑄘𑄬𑄣𑄪𑄁 𑄃𑄬𑄙𑄧𑄇𑄴 𑄝𑄧𑄏𑄧𑄢𑄴𑅁
𑄞𑄨𑄈𑄢𑄨 𑄊𑄧𑄢𑄧𑄖𑄴 𑄢𑄎 𑄇𑄨𑄠𑄬 𑄥𑄎𑄧𑄢𑄴?
𑄃𑄮 𑄟𑄧𑄚𑄴, 𑄛𑄪𑄌𑄴 𑄇𑄨𑄠𑄬 𑄚𑄧 𑄟𑄚𑄧𑄢𑄴𑅁
𑄃𑄬𑄙𑄧𑄇𑄴 𑄖𑄧𑄢𑄬 𑄝𑄪𑄏𑄬 𑄌𑄬𑄣𑄪𑄁,
𑄃 𑄇𑄨𑄠𑄬 𑄚𑄧 𑄝𑄪𑄏𑄧𑄢𑄴!</p>

<p>𑄃𑄉𑄏𑄧𑄢𑄴 𑄌𑄚𑄴-𑄖𑄢,
𑄦𑄖𑄴 𑄝𑄝𑄬𑄣𑄬 𑄛𑄬𑄝𑄧 𑄛𑄢𑅁
𑄡𑄢𑄬 𑄛𑄬𑄘𑄬 𑄚𑄧𑄠𑄴 𑄦𑄘𑄬 𑄙𑄧𑄢𑄨,
𑄖𑄣𑄴𑄣𑄠𑄴 𑄟𑄧𑄢𑄧𑄢𑄴 𑄦𑄠𑄴 𑄦𑄠𑄴 𑄉𑄧𑄢𑄨!
𑄇𑄧𑄙𑄬 𑄌𑄁 𑄟𑄧𑄚𑄚𑄴 𑄟𑄧𑄢𑄴…
𑄇𑄘𑄬𑄣𑄪𑄁 𑄃𑄬𑄙𑄧𑄇𑄴 𑄝𑄧𑄏𑄧𑄢𑄴𑅁
𑄖𑄧𑄢𑄬 𑄚𑄁 𑄣𑄧𑄘𑄧-𑄃𑄮 𑄣𑄎𑄠𑄴,
𑄝𑄪𑄏𑄬𑄣𑄬 𑄚𑄧 𑄟𑄚𑄧𑄌𑄴 𑄝𑄪𑄌𑄴
𑄘𑄨𑄚𑄴 𑄘𑄧 𑄜𑄪𑄢𑄬𑄭 𑄉𑄬𑄣𑄧,
𑄇𑄧𑄟𑄧𑄣𑄬 𑄝𑄧𑄏𑄨𑄝𑄧 𑄦𑄪𑄌𑄴!
𑄖𑄧𑄢𑄬 𑄖𑄭𑄪 𑄇𑄨𑄠𑄬 𑄝𑄪𑄏𑄬 𑄚𑄧 𑄛𑄢𑄧𑄌𑄴?
𑄃𑄬𑄙𑄧𑄇𑄴 𑄌𑄬𑄣𑄪𑄁, 𑄛𑄪𑄌𑄴 𑄇𑄨𑄠𑄬 𑄚𑄧 𑄟𑄚𑄧𑄌𑄴𑅁
‘𑄟𑄧𑄚𑄴’ 𑄛𑄪𑄌𑄴 𑄇𑄨𑄠𑄬 𑄚𑄧 𑄟𑄚𑄧𑄌𑄴𑅁 </p>

<p>𑄦𑄨𑄘𑄮𑄖𑄴 𑄃𑄪𑄙𑄬</p>

<p>𑄘𑄧𑄉𑄨𑄚𑄴 𑄘𑄮𑄢𑄨 𑄟𑄮𑄚𑄮𑄊𑄧𑄢𑄚𑄴
𑄦𑄬𑄣𑄠𑄴 𑄝𑄏𑄬 𑄝𑄪𑄠𑄬𑄢𑄚𑄴𑅁
𑄇𑄪𑄙𑄪 𑄃𑄊𑄧𑄌𑄴 𑄟𑄧𑄢𑄴 𑄛𑄧𑄢𑄚𑄴,
𑄦𑄨𑄘𑄮𑄖𑄴 𑄃𑄪𑄙𑄬𑄢𑄴 𑄘𑄨𑄚𑄴-𑄟𑄙𑄚𑄴𑅁</p>

<p>𑄚𑄉𑄬 𑄇𑄪𑄌𑄴𑄇𑄪𑄌𑄴 𑄖𑄧 𑄞𑄪𑄎𑄨,
𑄢𑄨𑄚𑄨 𑄌𑄠𑄴𑄘𑄬 𑄌𑄮𑄈𑄴 𑄛𑄨𑄎𑄨𑅁
𑄖𑄖𑄴𑄪𑄚𑄴 𑄖𑄧𑄢𑄬 𑄝𑄮 𑄚𑄨𑄝𑄢𑄴,
𑄛𑄪𑄢𑄮𑄚𑄴 𑄍𑄨𑄚𑄬 𑄝𑄚𑄴 𑄘𑄨𑄝𑄢𑄴𑅁
𑄇𑄧𑄙𑄧𑄇𑄴 𑄦𑄃𑄮𑄌𑄴 𑄟𑄧𑄚𑄚𑄧𑄖𑄴,
𑄃𑄪𑄢𑄨 𑄛𑄧𑄣𑄪𑄁𑄉𑄨 𑄥𑄬 𑄈𑄬𑄚𑄧𑄖𑄴𑅁
𑄦𑄃𑄮𑄎𑄮 𑄃𑄏 𑄟𑄘𑄨 𑄦𑄮𑄣𑄴,
𑄥𑄬𑄚𑄬 𑄟𑄧𑄢𑄬 𑄝𑄬𑄎𑄢𑄴 𑄦𑄮𑄣𑄴𑅁</p>

<p>𑄖𑄧 𑄟-𑄝𑄝𑄬 𑄇𑄮𑄌𑄴 𑄛𑄬𑄘𑄇𑄴,
𑄇𑄨𑄌𑄴𑄪 𑄜𑄬𑄣𑄬 𑄚𑄧 𑄈𑄬𑄘𑄇𑄴𑅁
𑄇𑄧𑄙𑄧𑄇𑄴 𑄥𑄪𑄉𑄧𑄢𑄴 𑄎𑄨𑄁𑄇𑄚𑄨,
𑄃𑄧𑄇𑄴𑄖𑄧 𑄝𑄬-𑄃𑄧𑄇𑄴𑄖𑄧 𑄖𑄮𑄚𑄴 𑄢𑄚𑄨𑅁
𑄢𑄪𑄎𑄮𑄇𑄴 𑄚𑄧-𑄢𑄪𑄎𑄮𑄇𑄴 𑄞𑄖𑄴-𑄛𑄚𑄨
𑄇𑄧𑄘𑄧 𑄇𑄧𑄙𑄠𑄴 𑄥𑄎𑄴 𑄉𑄧𑄋𑄨𑅁
𑄇𑄧𑄢 𑄇𑄧𑄢 𑄝𑄬𑄉𑄪𑄚𑄮 𑄇𑄪𑄎𑄨,
𑄥𑄨𑄘𑄮𑄣𑄴 𑄘𑄧𑄣 𑄘𑄨𑄘𑄬 𑄜𑄪𑄎𑄨𑅁
𑄃𑄪𑄙𑄮𑄖𑄴 𑄟𑄪𑄠𑄮𑄖𑄴 𑄃𑄊𑄬 𑄝𑄏𑄨,
𑄇𑄪𑄙𑄪 𑄉𑄬𑄣𑄇𑄴 𑄘𑄨𑄚𑄪𑄚𑄴 𑄦𑄎𑄨𑅁
𑄞𑄘𑄧 𑄟𑄥𑄳𑄠 𑄇𑄧-𑄎𑄪𑄢𑄴 𑄥𑄚𑄴,
𑄇𑄘𑄬𑄝𑄢𑄴 𑄇𑄧𑄙 𑄎𑄨𑄁𑄇𑄚𑄨𑄉𑄚𑄴𑅁
𑄇𑄧𑄚𑄴 𑄝𑄰𑄱𑄎𑄬𑄉𑄧𑄢𑄴 𑄝𑄧𑄢𑄴 𑄝𑄧 𑄏𑄧𑄢𑄧𑄖𑄴,
𑄉𑄌𑄴 𑄞𑄋𑄨𑄣𑄇𑄴 𑄥𑄧𑄁𑄥𑄢𑄧𑄖𑄴𑅁
𑄇𑄣 𑄛𑄨𑄉𑄨𑄢𑄬 𑄇𑄣 𑄓𑄬𑄚𑄴,
𑄘𑄬𑄏𑄧𑄖𑄴 𑄥𑄮𑄟𑄬𑄣𑄇𑄴𑄨 𑄃𑄧𑄎𑄨𑄢𑄬𑄚𑄴𑅁
𑄉𑄮𑄘 𑄘𑄬𑄌𑄴𑄍𑄚𑄧𑄖𑄴 𑄈𑄨𑄣𑄴𑄈𑄨𑄣𑄬𑄭,
𑄞𑄪𑄎𑄪𑄁𑄞𑄎𑄪𑄁 𑄞𑄨𑄣𑄴𑄞𑄨𑄣𑄬𑄭𑅁
𑄘𑄮𑄘𑄮𑄇𑄳𑄠 𑄉𑄪𑄚𑄴𑄍𑄧 𑄌𑄮𑄊𑄮𑄖𑄴 𑄛𑄧𑄢𑄨,
𑄦𑄧𑄣𑄨𑄝𑄴 𑄚𑄧 𑄉𑄧𑄢𑄨 𑄖𑄧𑄢𑄢𑄋𑄧𑄢𑄨𑅁
𑄖𑄪𑄣𑄨 𑄚𑄨𑄣𑄇𑄴 𑄦𑄖𑄳𑄠𑄢𑄴 𑄟𑄪𑄠𑄮𑄖𑄴,
𑄘𑄧𑄌𑄴𑄥𑄨𑄢𑄬 𑄢𑄝𑄧𑄚 𑄥𑄚𑄴 𑄉𑄧𑄢𑄨𑅁 </p>

<p>
𑄃𑄧𑄇𑄴𑄖𑄧</p>

<p>𑄃𑄧𑄇𑄴𑄖𑄧𑄠𑄚𑄴 𑄡𑄪𑄚𑄨 𑄗𑄭𑄮 𑄛𑄖𑄴𑄖𑄧𑄁 𑄝𑄚𑄨,
𑄌𑄨𑄉𑄮𑄚𑄴 𑄇𑄣𑄬 𑄇𑄘𑄬 𑄘𑄨𑄘𑄪𑄁 𑄉𑄮𑄘 𑄎𑄨𑄁𑄇𑄚𑄨𑅁
𑄚𑄧 𑄗𑄬𑄘𑄇𑄴 𑄥𑄧𑄖𑄳𑄢𑄪 𑄟𑄧𑄢𑄴,
𑄙𑄧𑄣𑄳𑄠𑄌𑄧𑄢𑄧𑄖𑄴 𑄝𑄚𑄨𑄘𑄪𑄁 𑄊𑄧𑄢𑄴𑅁
𑄘𑄨𑄚𑄴𑄮 𑄇𑄘𑄬𑄘𑄪𑄁 𑄙𑄧𑄣𑄳𑄠𑄌𑄧𑄢𑄧𑄖𑄴,
𑄝𑄨𑄣𑄬𑄴 𑄉𑄪𑄎𑄨 𑄟𑄖𑄴𑄖𑄪𑄁 𑄟𑄟 𑄇𑄧𑄢𑄧𑄖𑄴𑅁
𑄎𑄉-𑄛𑄚𑄨, 𑄙𑄧𑄚𑄴-𑄘𑄧𑄲𑄣𑄧𑄖𑄴,
𑄦𑄧𑄝𑄢𑄴 𑄚𑄧 𑄌𑄬𑄘𑄪𑄁 𑄟𑄚𑄨-𑄉𑄳𑄠𑄬𑄚𑄨𑅁
𑄦𑄎𑄨 𑄛𑄖𑄴𑄖𑄪𑄁 𑄈𑄪𑄎𑄨𑄠𑄬,
𑄚𑄧 𑄥𑄪𑄉𑄘𑄬 𑄉𑄣𑄴𑄌𑄝𑄖𑄴 𑄌𑄮𑄊𑄮𑄛𑄚𑄨𑅁
𑄇𑄧𑄙𑄚𑄨 𑄚𑄧 𑄦𑄧𑄘𑄧 𑄍𑄢𑄚𑄙,
𑄟𑄪𑄠𑄮𑄖𑄴 𑄚𑄧 𑄜𑄪𑄖𑄴𑄮 𑄟𑄨𑄎𑄬 𑄇𑄧𑄙𑅁
𑄛𑄮𑄖𑄳𑄠 𑄛𑄬𑄉𑄮𑄢𑄴 𑄚𑄉𑄧𑄢𑄚𑄨,
𑄦𑄧𑄘𑄧 𑄟𑄧𑄢𑄴 𑄇𑄧𑄙𑄚𑄨𑅁
𑄜𑄪𑄘𑄧𑄚𑄴𑄘𑄨 𑄜𑄪𑄣𑄮𑄢𑄴 𑄛𑄉𑄮𑄢𑄚𑄴,
𑄦𑄧𑄘𑄧 𑄟𑄧𑄢𑄴 𑄟𑄪𑄠𑄮𑄢𑄴 𑄦𑄎𑄨𑄉𑄚𑄴𑅁
𑄛𑄬𑄝𑄢𑄴 𑄃𑄏𑄠𑄴 𑄚𑄧 𑄦𑄋𑄨𑄘𑄧 𑄝𑄪𑄇𑄴,
𑄎𑄨𑄁𑄇𑄚𑄨𑄉𑄚𑄴 𑄦𑄧𑄘𑄧 𑄛𑄬𑄣𑄁𑄝𑄨𑄠𑄬 𑄥𑄪𑄈𑄴𑅁
𑄃𑄨𑄇𑄴𑄮 𑄟𑄘𑄨𑄘𑄧𑄣 𑄣𑄰𑄱 𑄈𑄪𑄎𑄨 𑄗𑄬𑄘𑄪𑄁,
𑄛𑄖𑄴𑄖𑄪𑄁 𑄡𑄪𑄚𑄨 𑄃𑄧𑄇𑄴𑄖𑄧𑄠𑄚𑄴 𑄝𑄚𑄨 𑄢𑄊𑄬𑄘𑄪𑄁𑅁</p>

<p>𑄇𑄨 𑄘𑄮𑄣𑄴 𑄌𑄨𑄉𑄮𑄚𑄴 𑄇𑄣𑄧𑄢𑄴 𑄃𑄧𑄇𑄴𑄖𑄧𑄠𑄚𑄴,
𑄘𑄨𑄚𑄴𑄮𑄝𑄮 𑄣𑄪𑄘𑄪𑄛𑄪𑄘𑄪 𑄟𑄘𑄨 𑄣𑄰𑄱;
𑄥𑄧𑄁𑄥𑄧𑄟𑄎𑄳𑄠 𑄣𑄰𑄱 𑄈𑄢 𑄦𑄰𑄱𑅁
𑄊𑄪𑄟𑄴 𑄡𑄘𑄬 𑄚𑄧 𑄖𑄮𑄉𑄬𑄘𑄪𑄁,
𑄖𑄧𑄏𑄧𑄉𑄧𑄢𑄴 𑄜𑄪𑄣𑄧𑄢𑄴 𑄝𑄨𑄌𑄴𑄍𑄮𑄚𑄚𑄴𑅁 </p>

<p></p>

<p>𑄇𑄪𑄌𑄴</p>

<p>𑄖𑄪𑄣𑄨 𑄛𑄢𑄧𑄁 𑄚𑄨 𑄦𑄨𑄘𑄮𑄖𑄴,
𑄝𑄢𑄨𑄏𑄬𑄢𑄴 𑄃𑄬 𑄘𑄨𑄚𑄮𑄖𑄴𑅁
𑄏𑄧𑄢𑄧𑄢𑄴 𑄇𑄧𑄝𑄨𑄖𑄢𑄴 𑄇𑄧𑄙𑄚𑄨𑅁
𑄦𑄃𑄮𑄎𑄬 𑄇𑄧𑄣𑄧𑄟𑄴 𑄣𑄰𑄱,
𑄃𑄬𑄉 𑄟𑄧𑄚𑄬 𑄌𑄚𑄳𑄦𑄖𑄴 𑄝𑄰𑄱𑅁
𑄢𑄧𑄣𑄪𑄁 𑄏𑄧𑄢𑄧𑄜𑄪𑄘𑄮 𑄉𑄪𑄚𑄨 𑄉𑄪𑄚𑄨𑅁
𑄚𑄧 𑄛𑄢𑄨𑄣𑄪𑄁 𑄇𑄧𑄣𑄧𑄟𑄴 𑄛𑄉𑄬,
𑄏𑄧𑄢𑄚𑄴 𑄉𑄬𑄣𑄧𑄉𑄰𑄱 𑄗𑄬𑄉𑄬𑅁
𑄢𑄮𑄘𑄬, 𑄌𑄬𑄢𑄁𑄟𑄬𑄢𑄁 𑄛𑄨𑄖𑄴𑄗𑄨𑄟𑄨𑅁
𑄇𑄧𑄝𑄨𑄖 𑄚𑄧 𑄦𑄮𑄣𑄴 𑄗𑄪𑄟𑄴,
𑄚𑄧 𑄦𑄮𑄣𑄴 𑄘𑄨-𑄌𑄮𑄊𑄮𑄢𑄴 𑄊𑄪𑄟𑄴𑅁
𑄥𑄢𑄴 𑄦𑄮𑄣𑄴 𑄏𑄪𑄢𑄪𑄚𑄨𑅁</p>

<p>𑄚𑄪𑄣𑄨 𑄜𑄬𑄢𑄬 𑄢𑄮𑄘𑄴 𑄟𑄪𑄈𑄳𑄠𑄬,
𑄚𑄧-𑄝𑄧𑄣𑄳𑄠 𑄇𑄧𑄣𑄧𑄟𑄴 𑄎𑄪𑄇𑄬𑄴 𑄎𑄪𑄇𑄬𑄴𑅁
𑄘𑄘𑄬 𑄘𑄖𑄴 𑄌𑄝𑄋𑄧𑄢𑄴,
𑄏𑄨𑄟𑄬𑄭𑄠𑄬 𑄦𑄰𑄱 𑄞𑄝𑄧𑄋𑄧𑄢𑄴𑅁
𑄥𑄎𑄴 𑄉𑄧𑄋𑄨 𑄢𑄬𑄖𑄴 𑄦𑄮𑄣𑄴,
𑄌𑄮𑄇𑄴𑄈𑄪𑄚𑄴 𑄦𑄧𑄣𑄇𑄴 𑄃𑄮𑄣𑄮𑄏𑄮𑄣𑄴𑅁
𑄚𑄬𑄭 𑄃𑄢𑄴 𑄘𑄨𑄚𑄮 𑄛𑄧𑄦𑄴𑄢𑄴,
𑄈𑄬𑄟 𑄚𑄬𑄭 𑄞𑄝𑄧𑄋𑄧𑄢𑄴 𑄌𑄬 𑄞𑄝𑄧𑄋𑄧𑄢𑄴𑅁
𑄞𑄝𑄧𑄚𑄢𑄴 𑄗𑄪𑄟𑄴 𑄚𑄬𑄭,
𑄇𑄧𑄝𑄨𑄖𑄢𑄴 𑄘𑄬𑄊 𑄚𑄬𑄭𑅁</p>

<p>𑄃𑄨𑄠𑄚𑄴 𑄇𑄨 𑄟𑄧𑄢𑄴 𑄇𑄟𑄴,
𑄜𑄬𑄣𑄬𑄣𑄪𑄁 𑄌𑄪𑄙𑄮 𑄊𑄟𑄴𑅁
𑄏𑄧𑄣𑄧𑄇𑄴 𑄜𑄧𑄣𑄧𑄇𑄴 𑄚𑄧 𑄡𑄢𑄴 𑄘𑄬𑄊,
𑄡 𑄦𑄮𑄣𑄴 𑄚𑄧-𑄝𑄧𑄣𑄳𑄠 𑄣𑄬𑄊𑅁
𑄚𑄧 𑄛𑄢𑄨𑄣𑄪𑄁 𑄛𑄨𑄁𑄉𑄪𑄣𑄴 𑄉𑄧𑄢𑄨,
𑄇𑄪𑄌𑄴 𑄝𑄘𑄬 𑄘𑄨𑄣𑄪𑄁 𑄃𑄨𑄢𑄨𑅁
𑄦𑄧𑄣𑄬 𑄦𑄮𑄇𑄴, 𑄚𑄧-𑄦𑄧𑄣𑄬 𑄚𑄬𑄭…
		𑄡 𑄇𑄧𑄝𑄨𑄖 𑄡 𑄃𑄪𑄢𑄨𑅁 </p>

<p>
𑄟</p>

<p>𑄟 𑄖𑄧𑄢𑄴 𑄇𑄮𑄌𑄴𑄛𑄚,
𑄉𑄧𑄢𑄧𑄋𑄧𑄢𑄴 𑄖𑄧𑄝𑄧𑄚𑅁
𑄇𑄧𑄙𑄧𑄇𑄴 𑄞𑄝𑄧𑄚 𑄞𑄝𑄨𑄣𑄪𑄁,
𑄥𑄣𑄬𑄴𑄋𑄚𑄴 𑄚𑄧 𑄛𑄬𑄣𑄪𑄁,
𑄇𑄣𑄴𑄣𑄰𑄱 𑄘𑄨𑄟𑄴 𑄖𑄪𑄣𑄧𑄚𑅁
𑄥𑄬𑄚𑄬 𑄟𑄧𑄢𑄴 𑄃𑄬𑄏𑄧 𑄚𑄧 𑄦𑄧𑄠𑄴,
𑄟, 𑄖𑄧𑄢𑄬 𑄚𑄨𑄚𑄬 𑄇𑄧𑄝𑄨𑄖 𑄣𑄬𑄊𑄚𑅁
𑄡𑄪𑄚𑄨 𑄃𑄬𑄇𑄴𑄇 𑄍𑄬𑄢𑄚𑄴 𑄛𑄁,
𑄇𑄘𑄨𑄟𑄥𑄳𑄠 𑄛𑄪𑄚𑄧𑄁𑄌𑄚𑄴,
𑄖𑄧 𑄙𑄉𑄧𑄖𑄴 𑄗𑄰𑄱 𑄌𑄁𑅁
𑄛𑄪𑄚𑄧𑄁𑄌𑄚𑄚𑄴 𑄥𑄘𑄧𑄌𑄳𑄠 𑄣𑄉𑄬,
𑄡𑄬𑄙𑄧𑄇𑄴 𑄌𑄬𑄘𑄪𑄁 𑄥𑄖𑄴 𑄜𑄨𑄢𑄬 𑄛𑄉𑄬𑅁
𑄦𑄨𑄘𑄮𑄖𑄴 𑄃𑄪𑄙𑄨𑄣𑄬 𑄟 𑄖𑄧 𑄟𑄪𑄠𑄚𑄴𑅁
𑄃𑄧𑄥𑄉𑄧𑄢𑄴 𑄦𑄎𑄢𑄴 𑄛𑄨𑄖𑄴𑄗𑄨𑄟𑄨,
𑄡 𑄌𑄬𑄣𑄪𑄁 𑄢𑄨𑄚𑄨-𑄞𑄨𑄚𑄨𑅁
𑄞𑄢𑄨 𑄘𑄧, 𑄇𑄧𑄟𑄴𑄝 𑄛𑄢!
𑄥𑄨𑄠𑄧𑄖𑄴 𑄚𑄧 𑄃𑄝𑄪𑄎𑄬 𑄝𑄨𑄥𑄬𑄴𑄌𑄴𑅁
𑄥𑄨𑄠𑄧𑄖𑄴 𑄚𑄧 𑄝𑄚𑄬 𑄝𑄪𑄇𑄴𑅁
𑄥𑄨𑄠𑄧𑄖𑄴 𑄚𑄧 𑄎𑄪𑄢𑄮𑄠𑄴 𑄛𑄧𑄢𑄚𑄴𑅁
𑄞𑄝𑄨𑄣𑄬 𑄝𑄬𑄇𑄴𑄪𑄚𑄴 𑄥𑄘𑄋,
𑄟, 𑄖𑄧 𑄇𑄧𑄢𑄴𑄝𑄮 𑄍𑄢𑅁
𑄡𑄧𑄇𑄴𑄈𑄧-𑄢𑄧𑄇𑄴𑄈𑄧, 𑄇𑄪𑄝𑄬𑄢𑄴 𑄙𑄧𑄚𑄴;
𑄦𑄧𑄘𑄧 𑄚𑄧𑄠𑄴 𑄃𑄬𑄇𑄴𑄇𑄭𑄪 𑄥𑄧𑄁,
𑄝𑄚𑄳𑄦 𑄖𑄧𑄢𑄴 𑄃𑄬𑄇𑄴 𑄜𑄪𑄘𑄮 𑄘𑄪𑄙𑄮 𑄥𑄚𑄴𑅁
𑄛𑄨𑄖𑄴𑄗𑄨𑄟𑄨𑄢𑄴 𑄝𑄬𑄇𑄴 𑄈𑄪𑄎𑄨𑄢𑄴 𑄦𑄎𑄨,
𑄃𑄬𑄉𑄧𑄖𑄴𑄧𑄢𑄬 𑄃𑄏𑄨𑄛𑄪𑄏𑄨,
𑄥𑄨𑄠𑄬𑄚𑄨𑄖𑄴-𑄃𑄮 𑄖𑄮𑄉𑄬 𑄚𑄧 𑄛𑄁,
𑄟 𑄖𑄧𑄢𑄴 𑄟𑄨𑄙𑄬 𑄦𑄎𑄨𑄠𑄚𑄴𑅁
𑄛𑄨𑄖𑄴𑄗𑄨𑄟𑄨𑄢𑄴 𑄝𑄬𑄇𑄴 𑄟𑄬𑄭𑄠𑄬𑄠𑄚𑄨,
𑄡𑄪𑄚𑄨-𑄃𑄮 𑄇𑄪𑄢𑄬 𑄃𑄚𑄨𑅁
𑄖𑄧𑄣𑄬𑄣𑄪𑄁 𑄟 𑄖𑄧𑄢𑄴 𑄇𑄮𑄌𑄴𑄛𑄚𑅁
𑄟, 𑄖𑄭𑄪 𑄝𑄚𑄳𑄦 𑄖𑄧𑄣𑄴𑄣𑄰𑄱 𑄖𑄪𑄣𑄧𑄚𑅁
𑄥𑄬𑄚𑄬 𑄟𑄧𑄢𑄴 𑄚𑄧 𑄦𑄧𑄣𑄧…
𑄟, 𑄖𑄧𑄢𑄬 𑄚𑄨𑄚𑄬 𑄇𑄧𑄝𑄨𑄖 𑄣𑄬𑄊𑄚𑅁 
𑄞𑄝𑄧𑄢𑄴 𑄚𑄨?</p>

<p>𑄛𑄉𑄬 𑄦𑄮𑄇𑄴 𑄝 𑄝𑄬-𑄛𑄉𑄬,
𑄢𑄧𑄘𑄴𑄝𑄧𑄣𑄴 𑄡𑄬𑄇𑄴𑄧𑄚𑄴 𑄃𑄊𑄬𑅁
𑄉𑄭 𑄉𑄭 𑄦𑄮𑄇𑄴 𑄝 𑄥𑄧𑄟𑄎𑄳𑄠 𑄣𑄧𑄉𑄬,
𑄇𑄘𑄧𑄢𑄴 𑄘𑄧 𑄘𑄨𑄚𑄴 𑄦𑄨𑄣𑄬 𑄦𑄨𑄣𑄬 𑄝𑄨𑄣𑄬 𑄝𑄨𑄣𑄬𑅁
𑄇𑄨 𑄉𑄧𑄢𑄨𑄣𑄬 𑄝𑄧𑄌𑄴𑄇𑄣𑄬,
𑄇𑄚𑄨𑄣𑄬 𑄚 𑄦𑄎𑄨𑄣𑄬𑅁
𑄝𑄨𑄘𑄨 𑄡𑄨𑄠𑄬 𑄘𑄨𑄚𑄪𑄚𑄴 𑄇𑄬𑄚𑄬 𑄉𑄧𑄋𑄬𑄣𑄬,
𑄡𑄬𑄇𑄬𑄴 𑄈𑄧𑄎𑄧𑄇𑄴𑄈𑄎𑄇𑄴 𑄉𑄧𑄢𑄨𑄝𑄇𑄴 𑄃𑄙𑄪𑄊𑄨𑄣𑄬,
𑄉𑄪𑄚𑄨 𑄌𑄬𑄌𑄴𑄌𑄰𑄱, 𑄇𑄪𑄣𑄮𑄚𑄴 𑄚𑄨 𑄃𑄋𑄪𑄣𑄬𑅁
𑄣𑄎𑄴-𑄓𑄧𑄢𑄴 𑄚𑄬𑄭 𑄇𑄢𑄧𑄢𑄬,
𑄝𑄊𑄬 𑄚𑄧 𑄛𑄬𑄝𑄇𑄴 𑄣𑄧𑄢𑄬𑄣𑄬𑅁
𑄥𑄬𑄚𑄬 𑄖𑄧𑄢𑄴 𑄛𑄨𑄏𑄬𑄘𑄨 𑄊𑄨𑄣𑄬,
𑄝𑄨𑄚𑄳𑄠𑄬 𑄈𑄬𑄣𑄬 𑄝𑄨𑄣𑄬𑄴 𑄌𑄬𑄣𑅁
𑄖𑄧 𑄞𑄎𑄬 𑄝𑄧𑄌𑄴𑄇𑄣𑄳𑄠 𑄥𑄪𑄈𑄴,
𑄟𑄚𑄬𑄭 𑄎𑄨𑄁𑄇𑄚𑄨𑄖𑄴 𑄃𑄣𑄏𑄣𑅁
𑄡𑄬𑄇𑄬𑄴 𑄃𑄬𑄝𑄇𑄴 𑄉𑄁-𑄇𑄪𑄣𑄬 𑄇𑄪𑄟𑄴-𑄇𑄪𑄖𑄴𑄨,
𑄖𑄣𑄥𑄴 𑄣𑄧𑄞𑄬 𑄉𑄳𑄠𑄬𑄘𑄨-𑄉𑄪𑄖𑄴𑄗𑄨𑅁
𑄇𑄨𑄌𑄴𑄪 𑄚𑄧 𑄗𑄬𑄝𑄧 𑄃𑄪𑄖𑄴𑄨 𑄛𑄪𑄖𑄴𑄨𑅁
𑄇 𑄇𑄝𑄧𑄢𑄴 𑄇𑄧𑄚𑄴𑄚 𑄣𑄧𑄢𑄴,
𑄃𑄨𑄚𑄴𑄘𑄨 𑄖𑄭𑄪 𑄘𑄨𑄚𑄴 𑄉𑄪𑄚𑄧𑄢𑄴𑅁
𑄙𑄧𑄚𑄬 𑄥𑄪𑄚𑄳𑄠𑄧, 𑄝𑄧𑄣𑄬 𑄦𑄨𑄚𑄴,
𑄊𑄧𑄚𑄊𑄪𑄚𑄳𑄠 𑄦𑄧𑄝𑄇𑄴 𑄘𑄨𑄚𑄴𑅁
𑄇𑄨 𑄉𑄧𑄢𑄨𑄝𑄬 𑄥𑄬𑄇𑄬𑄴𑄚𑄬?
𑄡𑄪𑄚𑄨 𑄟𑄧𑄢𑄨 𑄡𑄌𑄴, 𑄃𑄬𑄇𑄴 𑄝𑄪𑄇𑄴 𑄌𑄨𑄘𑄬 𑄣𑄰𑄱;
𑄥𑄧𑄠𑄧𑄁 𑄝𑄧𑄢𑄴𑄟 𑄉𑄪𑄎𑄨 𑄣𑄧𑄣𑄬-𑄃𑄮…
𑄥𑄬𑄇𑄬𑄴 𑄖𑄧𑄢𑄴 𑄝𑄪𑄇𑄴𑄮 𑄛𑄪𑄢𑄨 𑄡𑄬𑄘𑄧 𑄚𑄧𑄠𑄴𑅁 </p>

<p>
𑄌𑄨𑄖𑄴𑄨𑄝𑄨</p>

<p>𑄝𑄰𑄱𑄎𑄬𑄈𑄳𑄠 𑄘𑄬𑄝𑄇𑄣 𑄘𑄬𑄈𑄳𑄠𑄧𑄌𑄴,
𑄟𑄧𑄚𑄧 𑄇𑄣 𑄚𑄧 𑄘𑄬𑄊𑄧𑄌𑄴𑅁
𑄝𑄢𑄨𑄏𑄬𑄢𑄴 𑄘𑄬𑄝𑄘𑄧𑄢𑄴 𑄘𑄬𑄈𑄳𑄠𑄧𑄌𑄴,
𑄟𑄧𑄢𑄴 𑄌𑄮𑄊𑄮𑄛𑄚𑄨 𑄘𑄧𑄢𑄴 𑄚𑄧 𑄘𑄬𑄊𑄧𑄌𑄴𑅁
𑄇𑄧𑄙𑄬 𑄌𑄁 𑄌𑄨𑄖𑄴𑄨 𑄇𑄪𑄙𑄪 𑄃𑄊𑄧𑄌𑄴?
𑄃𑄬 𑄟𑄧𑄚𑄧𑄖𑄴 𑄡𑄧𑄇𑄬𑄴 𑄉𑄮𑄢𑄴 𑄃𑄪𑄙𑄬,
𑄟𑄧𑄚𑄧𑄢𑄴 𑄘𑄪𑄇𑄴𑄈𑄚𑄨 𑄇𑄣 𑄟𑄬𑄊𑄴 𑄦𑄰𑄱𑄚𑄬 𑄜𑄪𑄘𑄬𑅁
𑄊𑄪𑄢𑄴 𑄃𑄋𑄮𑄌𑄳𑄠𑄢𑄴 𑄃𑄚𑄴𑄙𑄢𑄴 𑄣𑄟𑄬!
𑄃𑄨𑄚𑄴𑄎𑄬𑄛𑄴 𑄛𑄨𑄖𑄴𑄗𑄨𑄟𑄨! 𑄝𑄚𑄴 𑄚𑄧 𑄟𑄚𑄬,
𑄇𑄪𑄙𑄪 𑄡𑄠𑄴 𑄟𑄧𑄚𑄚𑄬, 𑄖𑄚𑄴 𑄚𑄧 𑄟𑄚𑄬,
𑄃𑄧𑄎𑄢𑄴 𑄛𑄨𑄖𑄴𑄗𑄨𑄟𑄨𑄢𑄴 𑄥𑄣𑄴𑄣𑄬𑄁𑅁
𑄌𑄨𑄖𑄴𑄨𑄝𑄨, 𑄇𑄪𑄙𑄪 𑄃𑄊𑄧𑄌𑄴𑅁</p>

<p>𑄃𑄬 𑄇𑄣 𑄟𑄬𑄊𑄴 𑄖𑄭𑄪 𑄇𑄨𑄠𑄬 𑄚𑄧 𑄘𑄬𑄊𑄧𑄌𑄴𑅁
𑄟𑄧𑄚𑄧 𑄘𑄪𑄇𑄴𑄈𑄚𑄨 𑄝𑄎𑄳𑄠𑄝𑄢𑄨 𑄦𑄰𑄱,
𑄟𑄧𑄚𑄧𑄢𑄴 𑄃𑄉𑄏𑄧𑄖𑄴 𑄡𑄧𑄇𑄬𑄴 𑄢𑄧 𑄍𑄢𑄬!
𑄙𑄪𑄟𑄪𑄣𑄪𑄇𑄴 𑄈𑄬𑄣𑄠𑄴 𑄝𑄊𑄧 𑄥𑄚𑄴!
𑄚𑄧 𑄗𑄠𑄴 𑄌𑄨𑄖𑄴𑄨, 𑄟𑄧𑄢𑄴 𑄛𑄧𑄢𑄚𑄴𑅁
𑄥𑄎𑄬𑄭𑄠𑄬 𑄃𑄬 𑄟𑄧𑄚𑄧𑄢𑄴 𑄥𑄮𑄚𑄢𑄴 𑄣𑄧𑄁𑄇,
𑄎𑄧𑄣𑄨-𑄛𑄪𑄢𑄨 𑄍𑄢𑄴𑄈𑄢𑄴!
𑄙𑄪𑄟𑄴 𑄙𑄪𑄟𑄴 𑄞𑄋𑄨 𑄛𑄧𑄢𑄬!
𑄇𑄧𑄙𑄬 𑄌𑄁 𑄌𑄨𑄖𑄴𑄨𑄝𑄨 𑄇𑄪𑄙𑄪 𑄃𑄊𑄧𑄌𑄴?
𑄃𑄬𑄭 𑄇𑄚𑄴𑄜𑄘 𑄛𑄬𑄢𑄉𑄧 𑄢𑄧 𑄚𑄧 𑄇𑄨𑄠𑄬 𑄥𑄪𑄚𑄧𑄌𑄴𑅁
𑄛𑄬𑄢𑄇𑄴 𑄗𑄟𑄬𑄣𑄬, 𑄇𑄣 𑄟𑄬𑄊𑄴 𑄊𑄮𑄚𑄬𑄣𑄬,
𑄘𑄨-𑄌𑄮𑄊𑄮𑄖𑄴 𑄝𑄢𑄨𑄏𑄬 𑄣𑄟𑄬𑅁
𑄃𑄬 𑄟𑄧𑄚𑄧𑄢𑄴 𑄇𑄮𑄚𑄇𑄪𑄚𑄨 𑄏𑄪𑄛𑄴𑄏𑄢𑄴,
𑄟𑄮𑄚𑄴-𑄟𑄪𑄢𑄮, 𑄝𑄨𑄣𑄴𑄛𑄙𑄢𑄴𑅁
𑄛𑄬𑄣𑄬 𑄛𑄬𑄣𑄬 𑄛𑄚𑄨𑄠𑄬 𑄛𑄬𑄣𑄁 𑄝𑄠𑄴!
𑄌𑄮𑄊𑄮𑄛𑄚𑄨 𑄙𑄢 𑄝𑄠𑄴𑅁
𑄚𑄧 𑄜𑄪𑄢𑄠𑄴 𑄌𑄨𑄖𑄴𑄨 𑄚𑄧 𑄜𑄪𑄢𑄠𑄴𑅁
𑄇𑄧𑄙𑄬 𑄌𑄁 𑄌𑄨𑄖𑄴𑄨…
𑄃𑄬 𑄥𑄉𑄧𑄢𑄴 𑄌𑄮𑄊𑄮𑄛𑄚𑄨 𑄚𑄧 𑄘𑄬𑄣𑄬,
𑄃𑄬𑄙𑄧𑄇𑄴 𑄘𑄨𑄚𑄴 𑄇𑄪𑄙𑄪 𑄢𑄧𑄣𑄬? </p>

<p>
𑄟𑄚𑄪𑄌𑄴</p>

<p>𑄝𑄨𑄣𑄴𑄓𑄨𑄋𑄧 𑄘𑄬𑄝𑄣𑄧 𑄥𑄬𑄢𑄬𑄖𑄴𑄪𑄚𑄴…
𑄌𑄧𑄣𑄨-𑄜𑄨𑄢𑄨 𑄛𑄢𑄧𑄢𑄴 𑄞𑄨𑄣𑄨,
𑄟𑄚𑄪𑄌𑄴 𑄈𑄮𑄣𑄌𑄴𑅁
𑄚𑄧 𑄛𑄢𑄨𑄢𑄴 𑄌𑄧𑄣𑄨, 𑄞𑄋𑄊𑄧𑄢𑄴 𑄞𑄨𑄣𑄨𑅁
𑄟𑄚𑄪𑄌𑄴 𑄘𑄧 𑄃𑄟𑄢𑄬 𑄚𑄧 𑄟𑄪𑄣𑄌𑄴𑅁
𑄃𑄟 𑄇𑄨𑄠𑄬𑄖𑄴 𑄇𑄘𑄌𑄳𑄠 𑄝𑄌𑄴𑅁
𑄇𑄠𑄴 𑄉𑄬𑄣𑄬 𑄝𑄌𑄴 𑄛𑄌𑄴𑅁
𑄛𑄧𑄙𑄬-𑄊𑄘𑄬 𑄟𑄘𑄬𑄣𑄬…
𑄃𑄨𑄎𑄴𑄮𑄖𑄴 𑄡𑄠𑄴 𑄞𑄬𑄣𑄬𑅁
𑄌𑄮𑄊𑄮𑄣𑄬𑄎𑄬 𑄢𑄨𑄚𑄨 𑄌𑄌𑄴;
𑄡𑄨𑄘𑄴𑄫𑄢𑄴 𑄛𑄢𑄧𑄌𑄴 𑄘𑄫𑄢𑄧𑄖𑄴 𑄗𑄌𑄴𑅁
𑄓𑄋𑄧𑄢𑄴 𑄟𑄚𑄪𑄌𑄴 𑄈𑄮𑄣𑄌𑄴!
𑄇𑄧𑄠𑄴 𑄦𑄎𑄢𑄴 𑄃𑄨𑄘𑄬 𑄖𑄧𑄢𑄴 𑄝𑄨𑄣𑄴𑄓𑄨𑄁 𑄊𑄧𑄢𑄴,
𑄛𑄧𑄖𑄬𑄴𑄇𑄴 𑄃𑄨𑄘𑄧𑄖𑄴 𑄃𑄬𑄇𑄴𑄜𑄪𑄘𑄮 𑄊𑄟𑄴 𑄙𑄧𑄢𑄴𑅁
𑄥𑄬 𑄣𑄧𑄉𑄬 𑄥𑄨𑄟𑄬𑄚𑄴𑄑𑄴-𑄇𑄮𑄢𑄮𑄣𑄨;
𑄉𑄌𑄴-𑄝𑄏𑄧𑄢𑄴 𑄎𑄮𑄢𑄖𑄣𑄨𑅁
𑄦𑄨𑄎𑄬𑄝𑄴 𑄉𑄧𑄢𑄨𑄌𑄴,
𑄝𑄨𑄝𑄬𑄇𑄴 𑄡𑄪𑄚𑄨 𑄗𑄠𑄴 𑄖𑄧𑄢𑄴,
𑄥𑄬 𑄊𑄟𑄚𑄨 𑄃𑄟𑄧𑄚𑄧𑄢𑄴𑅁
𑄃𑄟𑄢𑄬 𑄟𑄚𑄪𑄌𑄴 𑄚𑄧 𑄞𑄝𑄧𑄢𑄴𑅁
𑄃𑄬𑄇𑄴 𑄥𑄌𑄴 𑄚𑄧 𑄈𑄌𑄴 𑄥𑄮𑄘𑄳𑄠 𑄍𑄢,
𑄌𑄨𑄉𑄮𑄚𑄴 𑄌𑄮𑄣𑄴 𑄇𑄢𑄖𑄴𑄪𑄚𑄴 𑄇𑄢𑅁
𑄖𑄧𑄢𑄴 𑄥𑄬 𑄥𑄮𑄘𑄳𑄠 𑄇𑄧𑄚𑄴𑄚 𑄎𑄪𑄉𑄮𑄢𑄴?
𑄞𑄭𑄠𑄬-𑄎𑄪𑄟𑄬, 𑄢𑄮𑄘𑄴-𑄏𑄧𑄢𑄴 𑄇𑄧𑄚𑄴𑄚 𑄟𑄳𑄦𑄪𑄠𑄮𑄢𑄴?
𑄃𑄮𑄣𑄮𑄚𑄴𑄥𑄣𑄧𑄢𑄴 𑄃𑄉𑄪𑄚𑄚𑄨 𑄇𑄧𑄚𑄴𑄚 𑄜𑄪𑄠𑄮𑄢𑄴?
𑄡𑄢𑄴 𑄇𑄧𑄝𑄣𑄧 𑄊𑄟𑄴 𑄒𑄬𑄋𑄧𑄖𑄴 𑄚𑄧 𑄛𑄧𑄣𑄬,
𑄖𑄧𑄢𑄴 𑄝𑄝𑄪𑄠𑄚 𑄈𑄇𑄴𑄧𑄚𑄴 𑄚𑄧 𑄌𑄧𑄣𑄬𑅁
𑄖𑄢𑄬 𑄖𑄭𑄪 𑄃𑄧𑄟𑄚𑄪𑄌𑄴 𑄇𑄧𑄣𑄬,
𑄟𑄚𑄪𑄌𑄴 𑄇𑄧𑄝𑄧𑄁 𑄇𑄢𑄬,
𑄞𑄝𑄨 𑄣𑄮𑄌𑄴 𑄉𑄧𑄟𑄬𑄘𑄣𑄬𑅁
𑄃𑄉𑄏𑄧𑄖𑄴𑄪𑄚𑄴 𑄚𑄧 𑄛𑄧𑄢𑄬 𑄖𑄧𑄢𑄴 𑄃𑄪𑄢𑄮𑄚𑄴 𑄛𑄨𑄚𑄮𑄚𑄴𑅁
𑄞𑄝𑄨𑄝𑄢𑄴 𑄥𑄧𑄟𑄧𑄠𑄴 𑄚𑄧 𑄛𑄧𑄢𑄴 𑄃𑄬𑄙𑄧𑄇𑄴 𑄞𑄨𑄣𑄮𑄚𑄴𑅁
𑄥𑄪𑄚𑄨 𑄗𑄇𑄴 𑄖𑄧𑄢𑄬 𑄇𑄧𑄁…
𑄃𑄬𑄇𑄴𑄇𑄭𑄪 𑄟𑄚𑄪𑄌𑄴 𑄃𑄬𑄇𑄴𑄇𑄭𑄪 𑄥𑄧𑄁𑅁
𑄖𑄢 𑄃𑄊𑄧𑄚𑄴 𑄃𑄪𑄖𑄳𑄠𑄜𑄪𑄖𑄳𑄠,
𑄎𑄢𑄴 𑄇𑄣𑄧𑄖𑄴 𑄎𑄢𑄴 𑄈𑄬𑄭𑅁
𑄇𑄨𑄠𑄬𑄖𑄴 𑄇𑄨 𑄃𑄊𑄬 𑄈𑄧𑄝𑄧𑄢𑄴 𑄚𑄬𑄭𑅁
𑄥𑄪𑄙𑄮𑄝𑄨𑄎𑄨 𑄎𑄪𑄟𑄮𑄖𑄴 𑄇𑄪𑄎𑄨,
𑄍𑄪𑄣𑄨-𑄇𑄘𑄨 𑄎𑄪𑄟𑄮𑄖𑄴 𑄛𑄪𑄏𑄨𑅁
𑄝𑄌𑄬𑄴 𑄗𑄘𑄧𑄚𑄴 𑄜𑄪𑄘𑄧𑄘𑄮𑄇𑄴 𑄜𑄪𑄘𑄧𑄘𑄮𑄇𑄴𑅁
𑄇𑄘𑄨 𑄟𑄥𑄴 𑄏𑄧𑄢𑄴 𑄃𑄪𑄙𑄮𑄇𑄴 𑄃𑄪𑄙𑄮𑄇𑄴𑅁
𑄘𑄨𑄊𑄮𑄣𑄴 𑄘𑄨𑄚𑄴-𑄟𑄥𑄴 𑄝𑄨𑄘𑄨𑄚𑄬𑄭,
𑄥𑄬 𑄥𑄪𑄙𑄮 𑄖𑄪𑄣𑄨𑄚𑄬𑄭𑅁
𑄟𑄬𑄥𑄨𑄚𑄧𑄖𑄴 𑄇𑄝𑄢𑄴 𑄝𑄚𑄬𑄭,
𑄃𑄨𑄌𑄬𑄴 𑄘𑄮𑄣𑄴 𑄥𑄎𑄧𑄢𑄴!
𑄇𑄧, 𑄚𑄨𑄎𑄧𑄢𑄬 𑄇𑄧𑄟𑄴𑄝 𑄞𑄝𑄧𑄢𑄴? </p>

<p>𑄡𑄬 𑄦𑄎𑄨</p>

<p>𑄟𑄧𑄚𑄧𑄖𑄴 𑄃𑄝𑄬𑄢𑄬 𑄗𑄬𑄝𑄢𑄴 𑄝𑄏𑄨,
𑄇𑄮𑄌𑄴 𑄛𑄬𑄝𑄧 𑄛 𑄡𑄬 𑄦𑄎𑄨𑅁
𑄌𑄬𑄣𑄬 𑄃𑄬𑄏𑄧 𑄟𑄧 𑄣𑄧𑄉𑄬…
𑄑𑄃𑄮𑄚𑄧𑄢𑄴 𑄟𑄬𑄭𑄠𑄬 𑄍𑄢𑄨𑅁
𑄈𑄟𑄇𑄴𑄇𑄠𑄴 𑄌𑄬𑄝𑄢𑄴 𑄌𑄬𑄣𑄬,
𑄝𑄨𑄣𑄴𑄓𑄨𑄁, 𑄙𑄟𑄚 𑄝𑄬𑄢 𑄊𑄧𑄢𑄴 𑄜𑄬𑄣𑄬,
𑄚𑄋𑄬𑄣𑄴, 𑄢𑄨𑄏𑄁, 𑄎𑄪𑄟𑄮 𑄛𑄧𑄗𑄴 𑄙𑄧𑄢𑄨
𑄡𑄨𑄙𑄪…,
𑄏𑄬𑄣𑄁 𑄏𑄬𑄣𑄁 𑄃𑄪𑄎𑄪 𑄝𑄬𑄢𑄴;
𑄃𑄧𑄞𑄬𑄘𑄧𑄢𑄴 𑄃𑄧𑄥𑄉𑄧𑄢𑄴 𑄥𑄬𑄢𑄴𑅁
𑄌𑄝𑄢 𑄞𑄋𑄢𑄴 𑄖𑄣𑄨 𑄃𑄪𑄢𑄬 𑄖𑄣𑄨𑅁
𑄃𑄪𑄎𑄪 𑄥𑄪𑄢𑄪𑄁 𑄟𑄧𑄎𑄊𑄧𑄢𑄴,
𑄜𑄧𑄘𑄁𑄖𑄁 𑄝𑄬𑄣𑄧 𑄛𑄧𑄦𑄴𑄢𑄴𑅁
𑄝𑄪𑄠𑄬𑄢𑄚𑄴 𑄗𑄠𑄴 𑄦𑄟𑄨𑄎𑄬 𑄘𑄪𑄠𑄮 𑄟𑄨𑄣𑄨𑅁
𑄥𑄨𑄙𑄪…,
𑄚𑄨𑄉𑄪𑄢𑄨 𑄚𑄨𑄉𑄪𑄢𑄨 𑄉𑄧𑄟𑄬 𑄡𑄬𑄌𑄴;
𑄚𑄧 𑄦𑄧𑄣𑄬 𑄙𑄪𑄌𑄴 𑄈𑄬𑄝𑄬 𑄌𑄬𑄌𑄴𑅁
𑄢𑄨𑄚𑄨 𑄌𑄬𑄝𑄬 𑄇𑄪𑄘𑄫𑄢𑄴 𑄥𑄎𑄨𑅁
𑄥𑄨𑄙𑄪 𑄉𑄬𑄣𑄬 𑄘𑄬𑄊𑄨𑄝𑄬;
𑄣𑄎𑄬-𑄓𑄧𑄢𑄬 𑄟𑄨𑄏𑄬𑄠𑄳𑄠𑄬,
𑄘𑄬𑄝𑄧𑄁𑄥𑄨 𑄥𑄪𑄘𑄮𑄟𑄬 𑄥𑄎𑄨𑄠𑄬𑅁
𑄟𑄧𑄚𑄴 𑄎𑄪𑄢𑄮𑄚𑄨, 𑄛𑄧𑄢𑄚𑄴 𑄎𑄪𑄢𑄮𑄚𑄨,
𑄚𑄉𑄧𑄢𑄧𑄢𑄴 𑄟𑄨𑄙𑄬 𑄦𑄎𑄨𑅁
𑄡𑄬 𑄦𑄎𑄨…,
𑄟𑄧𑄚𑄧𑄖𑄴 𑄃𑄝𑄬𑄢𑄬 𑄎𑄨𑄁𑄇𑄚𑄨𑄖𑄴 𑄗𑄬𑄝𑄇𑄴 𑄝𑄏𑄨𑅁 </p>

<p>
𑄇𑄮𑄌𑄴𑄛𑄚𑄢𑄴 𑄌𑄢𑄉𑄌𑄴</p>

<p>𑄇𑄇𑄴𑄇𑄝𑄌𑄳𑄠 𑄟𑄧𑄢𑄴 𑄚𑄨𑄢𑄮𑄌𑄴 𑄟𑄧𑄚𑄧𑄖𑄴,
𑄛𑄉𑄧𑄖𑄴 𑄛𑄧𑄢𑄨 𑄖𑄭𑄪 𑄇𑄧𑄚𑄴 𑄈𑄬𑄚𑄧𑄖𑄴𑅁
𑄖𑄪𑄣𑄨 𑄛𑄢𑄧𑄌𑄴 𑄚𑄨 𑄦𑄨𑄘𑄮𑄖𑄴 𑄖𑄧𑄢𑄴 𑄟𑄧𑄚𑄧𑄖𑄴𑅁
𑄎𑄬𑄇𑄴 𑄎𑄬𑄇𑄴 𑄚𑄇𑄨 𑄝𑄨𑄉𑄨𑄘𑄨 𑄉𑄧𑄢𑄨,
𑄇𑄮𑄌𑄴𑄛𑄚𑄢𑄴 𑄝𑄨𑄎𑄨 𑄌𑄢𑄬 𑄉𑄬𑄣𑄬𑅁
𑄥𑄨𑄝𑄬 𑄝𑄬𑄉𑄨𑄘𑄮 𑄃𑄉𑄬 𑄟𑄘𑄨 𑄜𑄪𑄢𑄨,
𑄍𑄝 𑄘𑄬𑄢𑄴 𑄟𑄧𑄢𑄴 𑄟𑄧𑄚𑄧𑄖𑄴 𑄚𑄨𑄣𑄮𑄌𑄴 𑄉𑄧𑄢𑄨𑅁
𑄡𑄬 𑄟𑄧𑄚𑄧𑄖𑄴 𑄘𑄘𑄨 𑄈𑄬𑄢𑄴 𑄚𑄧 𑄝𑄏𑄬,
𑄝𑄨𑄚𑄳𑄠𑄬 𑄢𑄋 𑄝𑄬𑄣𑄴 𑄚𑄧 𑄦𑄎𑄬𑅁
𑄡𑄬 𑄎𑄉𑄖𑄴 𑄖𑄧𑄢𑄴 𑄇𑄮𑄌𑄴𑄛𑄚𑄢𑄴 𑄝𑄨𑄎𑄨,
𑄞𑄬𑄢𑄴𑄞𑄬𑄢𑄬𑄭 𑄇𑄬𑄚𑄬 𑄃𑄪𑄙𑄬 𑄖𑄨𑄘𑄨𑅁 </p>

<p>
𑄟𑄧𑄢𑄴 𑄥𑄧𑄝𑄧𑄚𑄚𑄨</p>

<p>𑄟𑄧𑄢𑄴 𑄃𑄏𑄢𑄴 𑄥𑄧𑄝𑄧𑄚𑄚𑄨 𑄃𑄪𑄢𑄨 𑄡𑄠𑄴,
𑄟𑄘𑄨 𑄛𑄨𑄖𑄴𑄗𑄨𑄟𑄨 𑄗𑄚𑄴 𑄚𑄧 𑄛𑄠𑄴𑅁
𑄛𑄉𑄧𑄖𑄴 𑄛𑄧𑄣𑄬 𑄝𑄧 𑄦𑄝𑄖𑄴,
𑄙𑄪𑄛𑄴 𑄙𑄪𑄛𑄴 𑄟𑄬𑄊𑄧 𑄍𑄝𑄖𑄴,
𑄥𑄬𑄟𑄬𑄖𑄴𑄪𑄣𑄮 𑄉𑄧𑄋𑄬 𑄝𑄚𑄳𑄦 𑄞𑄧𑄋𑄬𑅁
𑄟𑄧𑄚𑄚𑄧𑄖𑄴 𑄚𑄚𑄚𑄴 𑄢𑄧𑄋𑄬,
𑄢𑄧𑄁 𑄜𑄪𑄘𑄨 𑄡𑄠𑄴𑅁
𑄥𑄧𑄝𑄧𑄚𑄚𑄨 𑄃𑄪𑄢𑄨 𑄡𑄠𑄴,
𑄙𑄧𑄢𑄨 𑄌𑄁, 𑄙𑄧𑄢𑄨 𑄚𑄧 𑄛𑄠𑄴𑅁
𑄇𑄧𑄚𑄴 𑄘𑄬𑄏𑄧𑄢𑄴 𑄇𑄧𑄚𑄴 𑄢𑄎𑄢𑄴 𑄏𑄨,
𑄇𑄬𑄚𑄬 𑄇𑄨𑄋𑄮𑄢𑄨 𑄉𑄬𑄣𑄧 𑄦𑄎𑄨𑅁
𑄝𑄬𑄁𑄉𑄧𑄟-𑄝𑄬𑄁𑄉𑄧𑄟𑄨𑄢𑄴 𑄎𑄮𑄛𑄴 𑄚𑄬𑄭,
𑄃𑄨𑄚𑄴𑄘𑄨 𑄢𑄎𑄳𑄠𑄧𑄛𑄑𑄴 𑄍𑄢𑄨𑄚𑄬,
𑄃𑄧𑄊𑄪𑄢𑄴 𑄖𑄢𑄪𑄟𑄧𑄖𑄴 𑄢𑄎𑄴-𑄢𑄚𑄨!
𑄥𑄧𑄣𑄧𑄋𑄚𑄴 𑄍𑄢𑄨, 𑄥𑄧𑄛𑄴𑄛𑄚𑄧𑄖𑄴 𑄊𑄪𑄢𑄨,
𑄥𑄨𑄙𑄪-𑄃𑄮 𑄗𑄠𑄴 𑄟𑄧𑄢𑄴 𑄥𑄧𑄝𑄧𑄚𑄚𑄨𑅁
𑄟𑄧𑄢𑄴 𑄥𑄧𑄝𑄧𑄚𑄚𑄨𑄖𑄴 𑄚𑄬𑄭 𑄃𑄏,
𑄉𑄮𑄢 𑄃𑄊𑄬 𑄚𑄬𑄭 𑄃𑄉𑅁
𑄃𑄊𑄬 𑄛𑄨𑄖𑄴𑄗𑄨𑄟𑄨𑄖𑄴 𑄇𑄧𑄚𑄴 𑄎𑄉,
𑄇𑄧𑄚𑄴 𑄝𑄧𑄚𑄴𑄘𑄧𑄢𑄧𑄖𑄴 𑄃𑄊𑄬 𑄉𑄪𑄎𑄨!
𑄚𑄇𑄨 𑄘𑄮𑄣𑄴𑄝𑄨𑄢𑄴 𑄚𑄪𑄘𑄨 𑄦𑄎𑄨𑄖𑄴!
𑄃𑄪𑄘𑄮 𑄚𑄬𑄭, 𑄃𑄪𑄘𑄮 𑄚𑄬𑄭…
𑄇𑄪𑄙𑄪 𑄡𑄨𑄠𑄬 𑄇𑄨𑄎𑄬𑄚𑄨!
𑄟𑄧𑄢𑄴 𑄘𑄮𑄣𑄴 𑄘𑄮𑄣𑄴 𑄥𑄧𑄝𑄧𑄚𑄚𑄨𑅁 </p>

<p>
𑄥𑄪𑄣𑄮𑄚𑄨-𑄛𑄮𑄢𑄚𑄨</p>

<p>𑄇𑄪𑄙𑄪 𑄉𑄬𑄣𑄇𑄴 𑄉𑄬𑄁𑄈𑄪𑄣𑄨,
𑄉𑄩𑄖𑄴 𑄉𑄬𑄙𑄇𑄴 𑄟𑄧𑄚𑄴 𑄈𑄪𑄣𑄨𑅁
𑄃𑄪𑄞𑄮𑄉𑄩𑄖𑄴 𑄈𑄬𑄁𑄉𑄳𑄢𑄧𑄁,
𑄦𑄎𑄨-𑄈𑄪𑄎𑄨 𑄢𑄧𑄁-𑄙𑄧𑄁𑅁
𑄙𑄪𑄙𑄪𑄉𑄧𑄢𑄴 𑄖𑄣𑄬 𑄛𑄬𑄇𑄴 𑄙𑄝𑄚,
𑄝𑄏𑄨 𑄢𑄧 𑄖𑄣𑄬 𑄃𑄪𑄞𑄮𑄉𑄩𑄖𑄴 𑄉𑄚𑄳𑄦𑅁
𑄚𑄬𑄭 𑄡𑄢𑄴 𑄙𑄧𑄚𑄴𑄛𑄪𑄘𑄨,
𑄚𑄬𑄭 𑄡𑄢𑄴 𑄢𑄙𑄟𑄧𑄚𑄴𑅁
𑄇𑄮𑄢𑄴 𑄝𑄧𑄘𑄨 𑄃𑄊𑄬 𑄝𑄪𑄋𑄮 𑄥𑄬𑄢𑄬,
𑄝𑄚𑄳𑄦 𑄘𑄪𑄈𑄴 𑄝𑄮𑄚 𑄝𑄮𑄚!
𑄥𑄬𑄇𑄬𑄴 𑄘𑄨𑄚𑄮𑄖𑄴 𑄇𑄮𑄌𑄴𑄛𑄚𑅁
𑄘𑄮𑄣𑄴 𑄚𑄬𑄭 𑄟𑄧𑄚𑄚𑄨𑅁
𑄡𑄬𑄙𑄧𑄇𑄴 𑄌𑄧𑄣𑄨𑄢𑄴 𑄛𑄧𑄢𑄧𑄢𑄴 𑄙𑄧𑄉𑄬,
𑄈𑄌𑄬𑄴𑄇𑄴 𑄝𑄧𑄘𑄧𑄣𑄬𑄢𑄴 𑄢𑄧𑄉𑄬 𑄢𑄧𑄉𑄬𑅁
𑄝𑄢𑄨 𑄡𑄢𑄴 𑄥𑄪𑄣𑄮𑄚𑄨-𑄛𑄮𑄢𑄚𑄨𑅁 </p>

<p>
𑄥𑄧𑄟𑄢𑄴 𑄟𑄧𑄢𑄬 𑄇𑄮𑄌𑄴 𑄛𑄬𑄌𑄴</p>

<p>𑄟𑄪𑄎𑄪𑄋𑄮𑄖𑄴 𑄌𑄮𑄈𑄴 𑄛𑄨𑄎𑄨𑄣𑄬-𑄃𑄮,
𑄃𑄝𑄨𑄎𑄴𑄧𑄚𑄬 𑄇𑄮𑄌𑄴 𑄛𑄬𑄌𑄴𑅁
𑄡𑄪𑄚𑄨 𑄗𑄠𑄴 𑄇𑄮𑄌𑄴𑄛𑄚;
𑄌𑄨𑄖𑄴𑄘𑄨𑄊𑄮𑄣𑄴 𑄞𑄝𑄧𑄚,
𑄟𑄪𑄎𑄪𑄋𑄮𑄖𑄴 𑄦𑄬𑄚𑄴𑄓𑄴𑄥𑄬𑄇𑄴 𑄚𑄧 𑄉𑄧𑄢𑄨,
𑄣𑄙𑄨 𑄃𑄨𑄇𑄴𑄮 𑄘𑄨𑄃𑄨 𑄡𑄬𑄌𑄴𑅁
𑄖𑄧𑄢𑄴 𑄇𑄮𑄌𑄴𑄛𑄚 𑄗𑄮𑄇𑄴 𑄟𑄧𑄚𑄬 𑄟𑄧𑄚𑄬,
𑄚𑄧 𑄎𑄚𑄮𑄘𑄮𑄇𑄴 𑄇𑄨𑄠𑄮𑄎𑄧𑄚𑄬𑅁
𑄗𑄚𑄴 𑄗𑄮𑄇𑄴 𑄛𑄧𑄢𑄚𑄧𑄖𑄴,
𑄝𑄚𑄳𑄦 𑄎𑄚𑄮𑄇𑄴 𑄉𑄮𑄎𑄬𑄚𑄬𑅁
𑄎𑄨𑄁𑄇𑄚𑄨 𑄦𑄘𑄨𑄝𑄢𑄴 𑄛𑄧𑄙𑄧𑄖𑄴,
𑄥𑄪𑄉𑄧𑄢𑄴 𑄥𑄧𑄟𑄢𑄴-𑄃𑄮 𑄚𑄧 𑄛𑄬𑄣𑄬,
𑄦𑄝𑄨𑄣𑄬𑄌𑄴 𑄚𑄧 𑄈𑄬𑄌𑄴𑅁
𑄘𑄪𑄊𑄮𑄢𑄴 𑄘𑄨𑄚𑄪𑄚𑄮𑄖𑄴 𑄡𑄪𑄚𑄨,
𑄥𑄋𑄬𑄖𑄴 𑄥𑄧𑄟𑄢𑄴 𑄚𑄧 𑄛𑄢𑄧𑄌𑄴 𑄝𑄧𑄘𑄨,
𑄇𑄧𑄝𑄣𑄴 𑄝𑄨𑄚𑄬 𑄝𑄨𑄚𑄬 𑄛𑄮𑄖𑄬𑄴𑄌𑄴𑅁
𑄛𑄬𑄝𑄢𑄴 𑄃𑄏𑄠𑄴 𑄚𑄧 𑄦𑄮𑄇𑄴 𑄇𑄮𑄌𑄴 𑄛-𑄛𑄨,
𑄇𑄨 𑄛𑄬𑄣𑄪𑄁 𑄟𑄧𑄚𑄚𑄧𑄖𑄴 𑄚𑄧 𑄞𑄝𑄨𑅁
𑄘𑄨𑄝𑄢𑄴 𑄚𑄋𑄬 𑄖𑄧𑄢𑄴-𑄟𑄧𑄢𑄴 𑄟𑄧𑄚𑄚𑄬,
𑄦𑄟𑄨𑄎𑄬 𑄉𑄧𑄢𑄮𑄇𑄴 𑄦𑄖𑄴 𑄝𑄝𑄝𑄝𑄨𑅁
𑄟𑄧𑄢𑄴 𑄟𑄧𑄢𑄖𑄴 𑄜𑄪𑄣𑄧𑄢𑄴 𑄉𑄮𑄎 𑄣𑄰𑄱,
𑄃𑄇𑄴𑄟𑄪𑄣𑄨𑄟𑄴 𑄖𑄭𑄪 𑄚𑄧 𑄃𑄬𑄌𑄴𑅁
𑄟𑄚𑄴𑄎𑄳𑄠𑄧𑄢𑄬 𑄘𑄬𑄊𑄬 𑄘𑄬𑄊𑄬,
𑄝𑄪𑄉𑄮𑄖𑄴 𑄇𑄣 𑄇𑄝𑄧𑄢𑄴 𑄚𑄧 𑄣𑄉𑄬𑄌𑄴𑅁
𑄥𑄮𑄇𑄴 𑄟𑄨𑄥𑄨𑄣𑄧𑄖𑄴 𑄝𑄬𑄉𑄧 𑄛𑄨𑄎𑄨,
𑄦𑄘𑄨 𑄡𑄬𑄌𑄴 𑄦𑄎𑄨 𑄦𑄎𑄨𑅁
𑄇𑄮𑄌𑄴𑄛𑄚 𑄘𑄬𑄊𑄬𑄝𑄢𑄴 𑄚𑄧𑄠𑄴,
𑄝𑄚𑄳𑄦 𑄖𑄧𑄝𑄧𑄚, 𑄝𑄚𑄳𑄦 𑄖𑄧𑄝𑄧𑄚,
𑄃𑄨𑄠𑄚𑄴 𑄦𑄨𑄘𑄮𑄖𑄴 𑄢𑄊𑄬𑄌𑄴𑅁
𑄡𑄪𑄚𑄨 𑄟𑄧𑄢𑄬 𑄇𑄮𑄌𑄴 𑄛𑄬 𑄗𑄌𑄴…
𑄇𑄮𑄌𑄴𑄛𑄚𑄢𑄴 𑄇𑄬𑄚 𑄟𑄢𑄨𑄝𑄬𑄢𑄴 𑄌𑄌𑄴𑅁
𑄚𑄚𑄪 𑄦𑄢𑄬𑄭𑄠𑄬 𑄟𑄧𑄢𑄴 𑄚𑄪𑄠𑄮 𑄖𑄧𑄟𑄴𑄝𑄉𑄪𑄚𑄴,
𑄘𑄨𑄝𑄬 𑄌𑄮𑄈𑄴 𑄖𑄪𑄣𑄨 𑄜𑄨𑄢𑄨 𑄌𑄬𑄌𑄴𑅁
𑄥𑄬𑄚𑄴 𑄉𑄧𑄢𑄨 𑄖𑄭𑄪 𑄟𑄬 𑄇𑄮𑄌𑄴 𑄛𑄬𑄌𑄴𑅁 </p>

<p>
𑄚𑄧 𑄖𑄋𑄧𑄢𑄚</p>

<p>𑄞𑄣𑄧𑄇𑄴 𑄘𑄨𑄚𑄴 𑄙𑄧𑄢𑄨, 𑄦𑄖𑄴 𑄚𑄧 𑄛𑄧𑄢𑄬𑄢𑄴 𑄎𑄪𑄟𑄚𑄧𑄖𑄴𑅁
𑄚𑄚𑄉𑄚𑄴 𑄇𑄟𑄬 𑄛𑄪𑄢𑄨, 𑄎𑄉𑄪𑄣𑄪𑄇𑄴 𑄟𑄧𑄚𑄚𑄧𑄖𑄴𑅁
𑄚𑄨𑄝𑄨𑄣𑄨 𑄦𑄭𑄮 𑄉𑄬𑄣𑄴, 𑄛𑄧𑄙𑄧 𑄛𑄎𑄢;
𑄛𑄭𑄮𑄘𑄳𑄠𑄖𑄴 𑄚𑄬𑄭 𑄞𑄬𑄣𑄴, 𑄈𑄪𑄎𑄮 𑄟𑄎𑄢𑅁
𑄥𑄋𑄪𑄠𑄚𑄴 𑄢𑄨𑄏𑄋𑄧𑄖𑄴, 𑄝𑄚𑄳𑄦 𑄃𑄊𑄬 𑄃𑄝𑄪𑄎𑄨,
𑄢𑄮𑄘𑄴-𑄏𑄧𑄢𑄴-𑄈𑄧𑄢𑄚𑄧𑄖𑄴, 𑄟𑄧𑄇𑄴𑄖𑄧𑄝𑄠𑄴𑄷 𑄡𑄢𑄴 𑄛𑄪𑄎𑄨𑅁
𑄖𑄉𑄧𑄣𑄧𑄉𑄧𑄖𑄴 𑄜𑄬𑄎𑄞𑄪𑄘𑄨, 𑄃𑄊𑄬 𑄞𑄧𑄣𑄴 𑄃𑄬𑄇𑄴𑄧𑄚𑄴;
𑄝𑄚𑄴𑄘𑄧𑄢𑄧𑄢𑄴 𑄡𑄬 𑄉𑄪𑄘𑄨, 𑄚𑄧 𑄛𑄢𑄬 𑄈𑄇𑄴𑄧𑄚𑄴𑅁
𑄣𑄧𑄘𑄧𑄇𑄴 𑄙𑄧𑄘𑄧𑄇𑄴 𑄝𑄎𑄬𑄭 𑄊𑄧𑄢𑄴, 𑄒𑄬𑄣𑄳𑄠𑄗𑄧𑄇𑄴 𑄦𑄪𑄎𑄪𑄢𑄨;
𑄙𑄳𑄠𑄬𑄚𑄴 𑄘𑄮𑄉𑄸 𑄝𑄚𑄪𑄚𑄧𑄢𑄴, 𑄉𑄬𑄣𑄇𑄴 𑄃𑄬𑄞𑄧𑄣𑄴 𑄛𑄪𑄎𑄨𑄢𑄨𑄹𑅁
𑄈𑄪𑄌𑄴 𑄘𑄧 𑄚𑄧 𑄛𑄧𑄢𑄬𑄢𑄴, 𑄇𑄋𑄢𑄈𑄧𑄇𑄴 𑄛 𑄎𑄪𑄟𑄚𑄧𑄖𑄴;
𑄇𑄨𑄌𑄴𑄪 𑄃𑄢𑄴 𑄚𑄧 𑄃𑄪𑄙𑄬𑄢𑄴, 𑄝𑄚𑄴 𑄥𑄧𑄌𑄴 𑄟𑄧𑄚𑄚𑄧𑄖𑄴𑅁 </p>

<p>𑄷. 𑄟𑄧𑄇𑄴𑄖𑄧𑄝 = 𑄑𑄬𑄟𑄴𑄛𑄢𑄴 𑄡𑄚𑅁 𑄸. 𑄙𑄳𑄠𑄬𑄚𑄴 𑄘𑄮𑄉 = 𑄇𑄪𑄎𑄨 𑄃𑄉, 𑄚𑄮 𑄝𑄏𑄧 𑄘𑄮𑄉𑅁
𑄹. 𑄛𑄪𑄎𑄨𑄢𑄨 = 𑄝𑄨𑄢𑄨 𑄡𑄚, 𑄛𑄪𑄢𑄴𑄛𑄪𑄌𑄳𑄠 𑄦𑄭𑄮 𑄍𑄨𑄚𑄨 𑄡𑄚𑅁</p>

<p>
𑄜𑄬𑄥𑄴𑄝𑄪𑄇𑄢𑄴 𑄃𑄨𑄖𑄴𑄪𑄇𑄴 𑄇𑄚</p>

<p>𑄃𑄨𑄖𑄴𑄪𑄇𑄴 𑄇𑄚𑄢𑄴 𑄃𑄭𑄃𑄬 𑄛𑄥𑄴,
𑄇𑄧𑄝𑄢𑄴 𑄌𑄬𑄣𑄬 𑄉𑄧𑄢𑄬 𑄣𑄎𑄴𑅁
𑄃𑄬𑄝𑄢𑄴 𑄥𑄧𑄟𑄧𑄖𑄴 𑄛𑄧𑄢𑄨𑄇𑄴𑄈 𑄘𑄨𑄣𑄧,
𑄖𑄨𑄚𑄴 𑄖𑄨𑄚𑄴 𑄖𑄨𑄚𑄴 𑄝𑄢𑄴𑅁
𑄈𑄖 𑄇𑄝𑄨𑄠𑄬𑄢𑄴 𑄣𑄧𑄟𑄴𑄝𑄧𑄢𑄴 𑄞𑄪𑄣𑄬,
𑄃𑄬𑄝𑄢𑄴 𑄦𑄧𑄣𑄧 𑄛𑄢𑄴𑅁
𑄃𑄨𑄇𑄬𑄴 𑄖𑄢𑄴 𑄉𑄧𑄛𑄴 𑄚𑄧 𑄜𑄪𑄢𑄮𑄠𑄴,
𑄇𑄧𑄚𑄴 𑄇𑄧𑄣𑄬𑄎𑄧𑄖𑄴 𑄡𑄬𑄝𑄧𑅁
𑄊𑄄𑄆 𑄷.𑄶𑄶 𑄥𑄖𑄴𑄨𑄜𑄨𑄇𑄬𑄖𑄴 𑄚𑄨𑄚𑄬,
𑄇𑄧𑄚𑄴 𑄇𑄧𑄚𑄴 𑄥𑄝𑄴𑄎𑄬𑄇𑄴𑄑𑄴 𑄛𑄬𑄝𑄧𑅁</p>

<p>𑄚𑄨𑄖𑄴𑄮 𑄖𑄢𑄴 𑄇𑄧𑄣𑄬𑄎𑄧 𑄇𑄧𑄙,
𑄇𑄧𑄚𑄴 𑄇𑄧𑄣𑄬𑄌𑄴𑄍𑄚𑄴 𑄞𑄣𑅁
𑄔𑄇, 𑄌𑄘𑄨𑄉𑄁-𑄃𑄮 𑄘𑄫𑄢𑄮𑄘𑄫𑄢𑄨,
𑄃𑄬𑄏𑄧𑄚𑄴-𑄡𑄃𑄮𑄚𑄴 𑄎𑄣𑅁</p>

<p>𑄃𑄨𑄖𑄴𑄮-𑄇𑄪𑄘𑄪𑄟𑄴, 𑄟-𑄝𑄝𑄧𑄖𑄴𑄪𑄚𑄴,
𑄃𑄧𑄖𑄴𑄗𑄧-𑄥𑄖𑄴𑄗𑄧 𑄗𑄬𑄘𑄧𑅁
𑄞𑄢𑄨 𑄙𑄛𑄴𑄳 𑄦𑄧𑄥𑄖𑄮𑄢𑄠 𑄣𑄮𑄚𑄬𑄭,
𑄃𑄬𑄇𑄴 𑄎𑄧𑄉 𑄌𑄬𑄙𑄧𑅁</p>

<p>𑄇𑄧𑄝𑄣𑄧𑄖𑄴 𑄣𑄉𑄬 𑄌𑄮𑄈𑄴𑄥𑄧𑄟,
𑄃𑄧𑄚𑄧𑄖𑄨𑄖𑄳𑄠𑄬 𑄛𑄬𑄚𑄴 𑄛𑄨𑄚𑄨𑅁
𑄟𑄘𑄧𑄁-𑄚𑄧-𑄟𑄘𑄧𑄁 𑄙𑄧𑄇𑄴𑄇𑄚𑄴 𑄖𑄢𑄴,
𑄉𑄧𑄖𑄴𑄧𑄚 𑄛𑄉𑄬 𑄌𑄠𑄴 𑄢𑄨𑄨𑄚𑄨𑅁</p>

<p>𑄜𑄬𑄥𑄴𑄝𑄪𑄉𑄮𑄖𑄴 𑄗𑄠𑄴 𑄘𑄨𑄚𑄴 𑄗𑄨𑄠𑄬,
𑄝𑄭𑄮-𑄛𑄧𑄖𑄴𑄧𑄢𑄴 𑄖𑄧 𑄉𑄧𑄢𑄨𑅁
𑄥𑄬𑄣𑄴𑄜𑄨 𑄖𑄪𑄣𑄨 𑄃𑄛𑄴𑄣𑄮𑄓𑄴 𑄘𑄬,
𑄘𑄨𑄚𑄴𑄮 𑄚𑄧 𑄦𑄧𑄣𑄬 𑄃𑄬𑄇𑄴𑄇𑄪𑄢𑄨𑅁</p>

<p>“𑄣𑄭𑄇𑄬𑄢𑄴 𑄝𑄨𑄚𑄨𑄟𑄧𑄠𑄬 𑄣𑄭𑄇𑄴 𑄘𑄬𑄝𑄮,
𑄇𑄧𑄟𑄬𑄚𑄴𑄑𑄬𑄢𑄴 𑄝𑄨𑄚𑄨𑄟𑄧𑄠𑄬 𑄇𑄧𑄟𑄬𑄚𑄴𑄑𑄴 𑄌𑄭𑅁”
𑄘𑄨𑄚𑄬-𑄢𑄬𑄘𑄬 𑄌𑄧𑄝𑄴𑄨𑄥𑄴 𑄊𑄧𑄚𑄴𑄑,
𑄜𑄳𑄢𑄨 𑄜𑄬𑄥𑄴𑄝𑄉𑄮𑄖𑄴 𑄃𑄬𑄇𑄴𑄑𑄨𑄞𑄴 𑄗𑄠𑄴𑅁
𑄃𑄨𑄘𑄨𑄇𑄳𑄠𑄚𑄴 𑄦𑄧𑄣𑄧 𑄖𑄢𑄴 𑄃𑄬𑄥𑄴𑄑𑄬𑄑𑄥𑄴,
𑄃𑄎𑄪, 𑄟𑄟𑄪 𑄃𑄧𑄥𑄉𑄧𑄢𑄴𑅁
𑄑𑄳𑄠𑄉𑄴 𑄘𑄨𑄝𑄧 𑄡𑄢𑄬 𑄖𑄢𑄬,
𑄇𑄧𑄟𑄬𑄚𑄴 𑄟𑄉𑄨𑄝𑄮 𑄏𑄣𑄝𑄴𑄧𑄢𑄴𑅁
𑄟-𑄝𑄛𑄴 𑄦𑄭𑄪𑄠𑄧𑄚𑄴 𑄥𑄨𑄙𑄬𑄥𑄨𑄙𑄨,
𑄇𑄨𑄌𑄴𑄪 𑄃𑄪𑄙𑄨𑄌𑄴 𑄚𑄧𑄠𑄴-𑄃𑄮 𑄛𑄚𑄴𑅁
𑄃𑄬𑄙𑄮𑄇𑄳𑄠 𑄉𑄧𑄢𑄨 𑄘𑄬𑄊𑄘𑄬𑄊𑄨𑄖𑄴,
𑄉𑄧𑄟𑄴 𑄛𑄪𑄠𑄮𑄉𑄪𑄚𑄮 𑄝𑄧𑄢𑄴𑄝𑄘𑄴 𑄡𑄚𑄴𑅁 </p>

<p></p>

<p>𑄉𑄨𑄢𑄨𑄖𑄴𑄗𑄨</p>

<p>𑄏𑄨𑄝𑄮 𑄦𑄧𑄣𑄧 𑄟 𑄛𑄢,
𑄛𑄪𑄠𑄮𑄝𑄮 𑄦𑄧𑄣𑄧 𑄝𑄛𑄴 𑄛𑄢;
𑄇𑄬𑄚𑄬 𑄡𑄬𑄝𑄧 𑄇𑄭𑄮 𑄛𑄢,
𑄉𑄳𑄠𑄬𑄚𑄴-𑄝𑄪𑄘𑄴𑄙𑄨 𑄦𑄭𑄪𑄠𑄬 𑄞𑄨𑄣𑄨𑅁</p>

<p>𑄝𑄚𑄳𑄦 𑄝𑄨𑄘𑄳𑄠 𑄗𑄬𑄣𑄬 𑄚𑄧 𑄦𑄧𑄠𑄴,
𑄞𑄣𑄬𑄘𑄨 𑄥𑄪𑄘𑄮𑄟𑄚𑄨 𑄇𑄬𑄚𑄬 𑄣𑄧𑄠𑄴;
𑄝𑄧𑄎𑄧𑄁 𑄇𑄟𑄚𑄨 𑄇𑄬𑄚𑄬 𑄗𑄧𑄠𑄴,
𑄇𑄬𑄚𑄬 𑄡𑄚 𑄦𑄪𑄎𑄬 𑄦𑄪𑄎𑄬 𑄌𑄧𑄣𑄨𑅁</p>

<p>𑄡𑄪𑄚𑄨 𑄟𑄧𑄚𑄬 𑄉𑄧𑄣𑄬𑄴 𑄛𑄨𑄢𑄨𑄖𑄴𑄨,
𑄃𑄪𑄌𑄴𑄮 𑄜𑄪𑄌𑄴𑄌𑄭𑄮 𑄝𑄚𑄳𑄦 𑄥𑄨𑄢𑄨𑄖𑄴𑄨;
𑄚𑄧 𑄦𑄧𑄣𑄪𑄚𑄴 𑄈𑄟𑄇𑄴𑄇𑄠𑄴 𑄃𑄬𑄟𑄴𑄝 𑄉𑄨𑄢𑄨𑄖𑄴𑄗𑄨,
𑄃𑄨𑄠𑄖𑄴 𑄇𑄧𑄙𑄧𑄇𑄴 𑄃𑄊𑄬 𑄣𑄮-𑄊𑄟𑄴𑅁</p>

<p>𑄞𑄋𑄧𑄘𑄬 𑄎𑄪𑄖𑄴 𑄈𑄇𑄬𑄴 𑄛𑄢𑄬,
𑄞𑄋𑄪𑄚𑄨 𑄊𑄧𑄢𑄚𑄴 𑄞𑄨𑄣𑄬 𑄇𑄠𑄴𑄇𑄪𑄢𑄬𑅁
𑄎𑄪𑄢𑄴 𑄝𑄧𑄘𑄨 𑄦𑄮𑄇𑄴 𑄝 𑄥𑄧𑄟𑄢𑄬,
𑄃𑄎𑄪𑄢𑄨-𑄃𑄮 𑄚𑄧 𑄡𑄠𑄴 𑄇𑄨𑄠𑄬 𑄌𑄟𑄴𑅁</p>

<p>—: 𑄗𑄪𑄟𑄴 :—</p>

</body></html>
