<!DOCTYPE HTML>
<!--

  A book by Shyamal Talukder, published by https://kalpataruboi.org/
  via Bivuti Chakma.  To the extent possible under law, Shyamal
  Talukder, https://kalpataruboi.org/ and Bivuti Chakma have waived
  all copyright and related or neighboring rights to this corpus. This
  work is published from Bangladesh.

  Public Domain — https://creativecommons.org/publicdomain/zero/1.0/

-->
<html lang="ccp">
<head>
  <meta charset="utf-8"/>
  <title>𑄖𑄭𑄪 𑄃𑄬𑄝𑄬 𑄞𑄨𑄣𑄨 𑄇𑄧𑄣𑄴𑄛𑄧𑄖𑄧𑄢𑄪</title>
    <link rel="license"
      href="https://creativecommons.org/publicdomain/zero/1.0/"/>
</head>
<body>
<h1>𑄖𑄭𑄪 𑄃𑄬𑄝𑄬 𑄞𑄨𑄣𑄨 𑄇𑄧𑄣𑄴𑄛𑄧𑄖𑄧𑄢𑄪</h1>

<h2>𑄟𑄧𑄢𑄴 𑄃𑄨𑄖𑄴𑄪𑄇𑄴𑄉𑄧𑄢𑄨 𑄇𑄧𑄙</h2>

<p>𑄃𑄟𑄖𑄴𑄪𑄚𑄴 𑄃𑄟𑄧𑄚𑄧 𑄞𑄌𑄴 𑄃𑄊𑄬—𑄃𑄟𑄖𑄴𑄪𑄚𑄴 𑄃𑄟𑄧𑄚𑄧 𑄥𑄨𑄢𑄨𑄥𑄪𑄙𑄮𑄟𑄴 𑄃𑄊𑄬—𑄃𑄟𑄖𑄴𑄪𑄚𑄴 𑄃𑄟𑄧𑄚𑄧 𑄦𑄧𑄢𑄧𑄇𑄴 𑄃𑄊𑄬, 𑄃𑄨𑄠𑄚𑄴 𑄃𑄟𑄢𑄴 𑄛𑄧𑄠𑄴𑄚𑄁—𑄃𑄨𑄠𑄚𑄨 𑄃𑄟𑄨 𑄝𑄪𑄇𑄴 𑄜𑄪𑄣𑄬𑄭 𑄚𑄇𑄴 𑄃𑄧𑄎𑄧𑄣𑄴 𑄉𑄧𑄢𑄨 𑄇𑄰𑄱𑅁 𑄈𑄣𑄨𑄇𑄴 𑄃𑄟𑄢𑄬 𑄟𑄫𑄢𑄬 𑄟𑄫𑄢𑄬 𑄣𑄢𑄳𑄦𑄬 𑄣𑄢𑄳𑄦𑄬 𑄚𑄚𑄚𑄴 𑄇𑄬𑄖𑄳𑄠𑄘𑄨 𑄚𑄚𑄚𑄴 𑄛𑄧𑄢𑄴𑄥𑄣𑄴𑄣𑄭𑄮 𑄉𑄨𑄣𑄨𑄇𑄴 𑄉𑄧𑄢𑄨 𑄜𑄬𑄣𑄢𑄴—𑄃𑄬 𑄇𑄧𑄙𑄚𑄴-𑄃𑄧 𑄒𑄨𑄇𑄴𑅁 𑄥𑄬𑄚𑄧𑄖𑄳𑄠𑄠𑄴 𑄃𑄧𑄎𑄧𑄣𑄴 𑄚𑄇𑄴 𑄃𑄧𑄎𑄧𑄣𑄴 𑄢𑄊𑄬𑄝𑄢𑄴 𑄝 𑄌𑄋𑄴𑄟𑄳𑄦 𑄣𑄬𑄊𑄠𑄴 𑄣𑄨𑄊𑄨𑄛𑄧𑄢𑄨 𑄎𑄚𑄨𑄝𑄢𑄴 𑄉𑄇𑄴 (𑄦𑄃𑄮𑄌𑄴) 𑄟𑄧𑄚𑄧𑄖𑄴 𑄎𑄉𑄬𑄭 𑄖𑄪𑄣𑄨 𑄘𑄨𑄝𑄢𑄴 𑄟𑄧𑄚𑄴𑄎𑄪𑄉𑄬 '𑄇𑄧𑄣𑄴𑄛𑄧𑄖𑄧𑄢𑄪'𑄢𑄴 𑄚𑄚𑄪 𑄥𑄳𑄢𑄧𑄘𑄴𑄙𑄬𑄠𑄴 𑄇𑄧𑄢𑄪𑄕𑄝𑄧𑄁𑄥𑄧 𑄞𑄚𑄴𑄖𑄬𑄘𑄉𑄨 𑄌𑄋𑄴𑄟𑄳𑄦 𑄞𑄎𑄬 𑄃 𑄌𑄋𑄴𑄟𑄳𑄦 𑄦𑄧𑄢𑄧𑄉𑄬 𑄌𑄋𑄴𑄟𑄳𑄦 𑄣𑄬𑄊𑄨𑄠𑄬𑄉𑄪𑄚𑄮𑄢𑄴 𑄚𑄚𑄚𑄴 𑄝𑄝𑄧𑄖𑄳𑄠 𑄣𑄬𑄊 𑄍𑄝𑄬𑄚𑄬𑄭 𑄜𑄧𑄉𑄧𑄘𑄁 𑄉𑄧𑄢𑄨 𑄘𑄬𑄚𑄢𑄴 𑄃𑄬𑄇𑄴𑄇𑄚𑄴 𑄞𑄣𑄬𑄘𑄨 𑄇𑄟𑄴 𑄃𑄢𑄴𑄉𑄚𑄨 𑄉𑄧𑄌𑄳𑄠𑄧𑄚𑄴𑅁 𑄃𑄬𑄭 𑄛𑄧𑄭𑄘𑄳𑄠𑄚𑄬 𑄥𑄳𑄢𑄧𑄘𑄴𑄙𑄬𑄠𑄴 𑄞𑄚𑄴𑄖𑄬𑄘𑄉𑄨𑄢𑄴 𑄇𑄝𑄨𑄣𑄴 𑄇𑄝𑄨𑄘𑄳𑄠𑄋𑄨𑄢𑄴 𑄚𑄨𑄉𑄪𑄌𑄴 𑄃𑄬𑄎𑄣𑄬 𑄟𑄧𑄢𑄴 𑄃𑄬𑄭 '𑄖𑄭𑄪 𑄃𑄬𑄝𑄬 𑄞𑄨𑄣𑄨' 𑄇𑄧𑄝𑄨𑄖 𑄝𑄰𑄱𑄝𑄮 𑄍𑄝𑄬𑄭𑄠𑄬 𑄝𑄰𑄱 𑄃𑄢𑄪𑄉𑄬 𑄜𑄧𑄉𑄧𑄘𑄁 𑄉𑄧𑄢𑄨 𑄘𑄨𑄣𑄇𑄴𑅁 𑄟𑄧𑄢𑄴 𑄟𑄧𑄚𑄬 𑄦𑄧𑄢𑄴, 𑄟𑄭𑄪 𑄃𑄚𑄴𑄙𑄢𑄧𑄖𑄴𑄪𑄚𑄴 𑄛𑄦𑄴𑄢𑄧𑄖𑄴 𑄚𑄳𑄦𑄨𑄉𑄨𑄣𑄨 𑄃𑄬𑄣𑄪𑄁𑅁</p>

<p>𑄇𑄧𑄙 𑄃𑄊𑄬, 𑄉𑄌𑄴 𑄦𑄋𑄨𑄣𑄬 𑄍𑄬𑄭-𑄃𑄋𑄢 𑄦𑄧𑄠𑄴, 𑄟𑄧𑄚𑄴 𑄦𑄋𑄨𑄣𑄬 𑄦𑄧𑄠𑄴 𑄇𑄧𑄝𑄨𑄖𑅁 𑄎𑄪𑄟𑄴 𑄦𑄋𑄬𑄣𑄬 𑄟𑄘𑄨 𑄦𑄭𑄮 𑄃𑄪𑄙𑄬 𑄝𑄧𑄣𑄩, 𑄦𑄧𑄠𑄴 𑄥𑄮𑄚-𑄢𑄧𑄁 𑄘𑄮𑄣𑄴 𑄙𑄚𑄴𑅁 𑄥𑄬𑄚𑄧𑄖𑄳𑄠𑄠𑄴 𑄟𑄭𑄪 𑄇𑄧𑄁, 𑄟𑄧𑄢𑄴 𑄃𑄬𑄭 𑄇𑄧𑄝𑄨𑄖 𑄝𑄭𑄮𑄝𑄮𑄮𑄢𑄴 𑄇𑄧𑄝𑄨𑄖𑄉𑄪𑄚𑄴 𑄟𑄧𑄢𑄴 𑄘𑄋 𑄦𑄘𑄨 𑄦𑄋𑄨 𑄡𑄬𑄭𑄠𑄬 𑄟𑄧𑄚𑄧𑄢𑄴 𑄗𑄪𑄝𑄬𑄭 𑄗𑄭𑄧𑄠𑄬 𑄥𑄮𑄚-𑄢𑄧𑄁 𑄙𑄚𑄴, 𑄊𑄧𑄌𑄳𑄠-𑄥𑄪𑄙𑄮 𑄃 𑄚𑄚𑄚𑄴 𑄝𑄝𑄧𑄘𑄧𑄢𑄴 𑄜𑄧𑄣𑄴𑄛𑄉𑄮𑄢𑄴𑅁 𑄇𑄧𑄝𑄨𑄖𑄉𑄪𑄚𑄴 𑄃𑄬 𑄃𑄉𑄬𑄘𑄨 𑄚𑄚𑄚𑄴 𑄃𑄧𑄇𑄴𑄖𑄧𑄖𑄴 𑄚𑄚𑄚𑄴 𑄥𑄧𑄁𑄇𑄧𑄣𑄧𑄚𑄧𑄖𑄴 𑄜𑄧𑄉𑄧𑄘𑄁 𑄉𑄧𑄢 𑄦𑄧𑄭𑄠𑄬, 𑄖𑄪𑄠𑄧 𑄇𑄮-𑄛𑄧𑄢𑄬, 𑄛𑄪𑄢𑄮𑄚𑄮 𑄙𑄚𑄧 𑄞𑄖𑄴 𑄇𑄢𑄧𑄖𑄴𑄪𑄚𑄴 𑄡𑄪𑄘𑄨 𑄈𑄘𑄬 𑄥𑄪𑄠𑄮𑄖𑄴 𑄣𑄉𑄨𑄣𑄬, 𑄌𑄘𑄬 𑄉𑄧𑄟𑄴 𑄣𑄉𑄨𑄣𑄬 𑄟𑄧𑄖𑄴𑄪𑄚𑄴-𑄃𑄧 𑄉𑄧𑄟𑄴 𑄣𑄉𑄨𑄝𑄧𑅁 '𑄖𑄭𑄪 𑄃𑄬𑄝𑄬 𑄞𑄨𑄣𑄨' 𑄝𑄌𑄴𑄍𑄬𑄭 𑄗𑄚 𑄇𑄧𑄖𑄴𑄧𑄟𑄚𑄴 𑄘𑄪𑄈𑄴, 𑄥𑄬𑄭 𑄘𑄪𑄊𑄧𑄢𑄴 𑄃𑄉𑄪𑄚𑄧𑄢𑄴 𑄖𑄧 𑄡𑄪𑄘𑄨 𑄚𑄪𑄠𑄮 𑄉𑄧𑄢𑄨 𑄇𑄢𑄧 𑄟𑄧𑄚𑄴 𑄣𑄬𑄞𑄬𑄭 𑄡𑄬𑄝𑄢𑄴 𑄌𑄠𑄴 𑄥𑄣𑄬 𑄣𑄬𑄞𑄬𑄭 𑄡𑄮𑄇𑄴… 𑄣𑄬𑄞𑄬𑄭 𑄡𑄮𑄇𑄴…</p>

<p>𑄃𑄟𑄧𑄚𑄧 𑄦𑄧𑄢𑄧𑄉𑄬 𑄣𑄨𑄊𑄨𑄛𑄧𑄢𑄨 𑄎𑄚𑄨𑄣𑄬 𑄥𑄨𑄠𑄚𑄬 𑄌𑄉𑄪𑄢𑄨-𑄞𑄖𑄴-𑄛𑄚𑄨 𑄚𑄧 𑄘𑄨𑄣𑄬-𑄃𑄧 𑄃𑄟𑄖𑄴𑄪𑄚𑄴 𑄃𑄟𑄧𑄚𑄧 𑄞𑄌𑄴 𑄃𑄊𑄬, 𑄃𑄟𑄖𑄴𑄪𑄚𑄴 𑄃𑄟𑄧𑄚𑄧 𑄦𑄧𑄢𑄧𑄇𑄴 𑄃𑄊𑄬 𑄇𑄧𑄙𑄚𑄨 𑄇𑄧𑄙𑄬 𑄟𑄧𑄚𑄚𑄧𑄖𑄴 𑄥𑄁𑄥𑄋𑄳𑄠 𑄣𑄉𑄨𑄝𑄮𑅁 𑄟𑄭𑄪 '𑄇𑄧𑄣𑄴𑄛𑄧𑄖𑄧𑄢𑄪'𑄢𑄴 𑄥𑄳𑄢𑄧𑄘𑄴𑄙𑄬𑄠𑄴 𑄚𑄚𑄪𑄘𑄉𑄨 𑄃 𑄥𑄨𑄠𑄚𑄧 𑄥𑄧𑄟𑄢𑄬 𑄊𑄪𑄚𑄴𑄏𑄨𑄟𑄪𑄚𑄴𑄏𑄨 𑄝𑄬𑄇𑄴𑄪𑄚𑄧𑄢𑄬—𑄡𑄢𑄖𑄴𑄪𑄚𑄴 𑄚𑄚𑄚𑄴 𑄇𑄬𑄖𑄳𑄠𑄘𑄨 𑄃𑄬𑄎𑄣𑄴 𑄛 𑄚𑄧 𑄉𑄬𑄣𑄬 𑄃𑄬𑄭 𑄝𑄭𑄮𑄝𑄮 𑄜𑄧𑄉𑄧𑄘𑄁 𑄉𑄧𑄢𑄚 𑄇𑄟𑄚𑄴 𑄛𑄨𑄌𑄴𑄍𑄮𑄣𑄴 𑄚𑄧 𑄦𑄧𑄣𑄪𑄚𑄴 𑄖𑄢𑄢𑄬 𑄟𑄧𑄢𑄴 𑄟𑄧𑄚𑄴𑄛𑄧𑄢𑄚𑄧𑄢𑄴 𑄗𑄪𑄟𑄧𑄖𑄴𑄪𑄚𑄴 𑄥𑄳𑄢𑄧𑄘𑄴𑄙 𑄃 𑄥𑄙𑄪𑄝𑄘𑄴 𑄎𑄚𑄁𑅁 𑄝𑄬𑄇𑄴𑄪𑄚𑄧𑄢𑄴 𑄟𑄧𑄚𑄴 𑄃 𑄉𑄃𑄮𑄣𑄨 𑄉𑄧𑄟𑄴 𑄗𑄬𑄭𑄚𑄬 𑄘𑄨𑄊𑄮𑄣𑄴 𑄎𑄨𑄁𑄇𑄚𑄨 𑄙𑄢𑄮𑄌𑄴 𑄉𑄧𑄢𑄧𑄁𑅁</p>

<p>‘𑄟𑄧𑄢𑄴 𑄃𑄨𑄖𑄴𑄪𑄇𑄴𑄉𑄧𑄢𑄨 𑄇𑄧𑄙’ 𑄃𑄟𑄧𑄚𑄧 𑄞𑄎𑄬 𑄃𑄟𑄧𑄚𑄧 𑄦𑄧𑄢𑄧𑄉𑄬 𑄣𑄨𑄊𑄨 𑄇𑄰𑄱 𑄛𑄢𑄨𑄚𑄬𑄭 𑄟𑄭𑄪 𑄡𑄧𑄘𑄬𑄛𑄧𑄘𑄬𑄭 𑄥𑄪𑄚𑄴𑄎𑄪𑄇𑄴 𑄛𑄋𑄧𑄢𑄴𑅁 '𑄇𑄧𑄣𑄴𑄛𑄧𑄖𑄧𑄢𑄪'𑄢𑄴 𑄚𑄚𑄪𑄘𑄉𑄨𑄢𑄴 𑄇𑄧𑄙 𑄎𑄧𑄚𑄧𑄟𑄴𑄗𑄨𑄉𑄬 𑄟𑄧𑄢𑄴 𑄦𑄨𑄘𑄮𑄖𑄴 𑄗𑄬𑄝𑄧𑅁</p>

<p><em>𑄥𑄳𑄠𑄟𑄧𑄣𑄴 𑄖𑄣𑄪𑄇𑄴𑄘𑄢𑄴</em></p>


<h2>𑄜𑄧𑄉𑄧𑄘𑄁 𑄉𑄧𑄢𑄨𑄠𑄬𑄢𑄴 𑄇𑄧𑄙</h2>

<p>𑄃𑄟𑄨 𑄦𑄧𑄣𑄧𑄁𑄉𑄬 𑄎𑄘𑄬 𑄌𑄋𑄴𑄟𑄳𑄦𑅁 𑄃𑄟𑄢𑄴 𑄃𑄊𑄬 𑄃𑄟𑄧𑄚𑄧 𑄞𑄌𑄴 𑄃 𑄣𑄬𑄊 𑄝 𑄦𑄧𑄢𑄧𑄇𑄴𑅁 𑄃𑄨𑄠𑄚𑄴 𑄃𑄟𑄢𑄴 𑄛𑄧𑄠𑄴𑄚𑄁, 𑄃𑄨𑄠𑄚𑄴 𑄃𑄟𑄢𑄴 𑄝𑄢𑄴𑅁 𑄃𑄨𑄌𑄬𑄴𑄖𑄴𑄪𑄚𑄴 𑄝𑄢𑄧-𑄌𑄪𑄘𑄳𑄠𑄧 𑄝𑄧𑄏𑄧𑄢𑄴 𑄃𑄉𑄬𑄘𑄨 𑄟𑄭𑄪 𑄈𑄪𑄝𑄴 𑄦𑄃𑄮𑄌𑄴 𑄉𑄧𑄢𑄨 𑄉𑄭𑄢𑄬 𑄉𑄭 𑄝𑄭𑄮𑄠𑄧𑄖𑄴𑄪𑄚𑄴 𑄌𑄬𑄭 𑄌𑄬𑄭 𑄌𑄋𑄴𑄟𑄳𑄦 𑄣𑄬𑄊 𑄥𑄨𑄈𑄳𑄠𑄧𑄁𑅁 𑄥𑄨𑄊𑄚𑄢𑄴 𑄛𑄧𑄢𑄬𑄘𑄨 𑄝𑄬𑄌𑄴 𑄇𑄨𑄏𑄪 𑄇𑄧𑄎𑄧𑄟 𑄃 𑄈𑄢𑄪𑄌𑄳𑄠-𑄉𑄞𑄪𑄌𑄳𑄠𑄣𑄧𑄉𑄧𑄢𑄬 𑄥𑄨𑄊𑄬𑄠𑄧𑄁𑅁 𑄌𑄋𑄴𑄟𑄳𑄦 𑄣𑄬𑄊 𑄥𑄨𑄇𑄴𑄈𑄬 𑄖𑄢𑄢𑄴 𑄘𑄮𑄋𑄬-𑄚𑄧-𑄛𑄎𑄳𑄠 𑄦𑄃𑄮𑄌𑄴 𑄘𑄬𑄭 𑄟𑄭𑄪 𑄘𑄧 𑄃𑄧𑄟𑄧𑄇𑄧𑄘𑄧 𑄃𑄪𑄌𑄴𑄮𑄛𑄪𑄌𑄴𑄮 𑄃 𑄈𑄪𑄎𑄨𑅁 𑄖𑄢𑄢𑄴 𑄃𑄪𑄌𑄴𑄮 𑄘𑄬𑄭 𑄸𑄶𑄶𑄽 𑄥𑄣𑄧𑄖𑄴 <b>‘𑄇𑄧𑄎𑄧𑄟 𑄥𑄨𑄇𑄴𑄈’</b> 𑄚𑄋𑄬 𑄟𑄭𑄪 𑄃𑄬𑄇𑄴𑄮 𑄌𑄋𑄴𑄟𑄳𑄦 𑄣𑄬𑄊 𑄥𑄨𑄊𑄨𑄝𑄢𑄴 𑄝𑄭𑄮 𑄍𑄝𑄬𑄠𑄧𑄁𑅁 𑄖𑄢𑄴𑄛𑄧𑄢𑄴 𑄞𑄣𑄧𑄇𑄴 𑄝𑄧𑄏𑄧𑄢𑄴 𑄖𑄧𑄝 𑄝𑄪𑄘𑄨 𑄟𑄳𑄦𑄧 𑄉𑄧𑄢𑄨 𑄃𑄬𑄣𑄪𑄁𑅁</p>

<p>𑄟𑄧 𑄎𑄩𑄝𑄧𑄚𑄧𑄖𑄴 𑄡𑄬𑄘𑄪𑄇𑄴𑄪𑄚𑄧𑄢𑄬 𑄌𑄋𑄴𑄟𑄳𑄦 𑄣𑄬𑄊 𑄥𑄨𑄊𑄬𑄠𑄧𑄁 𑄛𑄳𑄢𑄠𑄴 𑄝𑄬𑄇𑄴𑄪𑄚𑄧𑄢𑄬 𑄃 𑄥𑄬 𑄥𑄧𑄟𑄢𑄬 𑄝𑄬𑄉𑄨𑄘𑄮 𑄟𑄚𑄴𑄎𑄳𑄠𑄧𑄢𑄬 𑄦𑄝𑄨𑄣𑄬𑄌𑄴 𑄉𑄧𑄖𑄬𑄴 𑄃 𑄈𑄪𑄟𑄴𑄝𑄨𑄇𑄴 𑄈𑄘𑄬 𑄥𑄪𑄚𑄳𑄠𑄧𑄁, 𑄌𑄋𑄴𑄟𑄳𑄦 𑄣𑄬𑄊𑄘𑄨 𑄝𑄭𑄮 𑄚𑄧 𑄗𑄚𑄠𑄴 𑄥𑄨𑄇𑄴𑄈𑄬 𑄌𑄋𑄴𑄟𑄳𑄦 𑄣𑄬𑄊𑄠𑄪𑄚𑄴 𑄟𑄧𑄚𑄧𑄖𑄴 𑄢𑄊𑄬𑄭 𑄛𑄢 𑄚𑄧 𑄡𑄠𑄴𑅁 𑄛𑄧𑄢𑄨𑄝𑄢𑄴 𑄝𑄭𑄮 𑄚𑄬𑄭 𑄃𑄟𑄨 𑄇𑄨𑄋𑄨𑄢𑄨 𑄌𑄋𑄴𑄟𑄳𑄦 𑄣𑄬𑄊 𑄌𑄧𑄢𑄴𑄡 𑄉𑄧𑄢𑄨𑄝𑄧𑄁 𑄃 𑄟𑄧𑄚𑄧𑄖𑄴 𑄢𑄊𑄬𑄝𑄧𑄁! 𑄖𑄢𑄢𑄴 𑄦𑄝𑄨𑄣𑄬𑄌𑄴 𑄃 𑄈𑄪𑄟𑄴𑄝𑄨𑄇𑄴 𑄥𑄪𑄚𑄨 𑄟𑄧𑄖𑄴𑄪𑄚𑄴 𑄞𑄢𑄨 𑄉𑄧𑄢𑄨 𑄟𑄧𑄚𑄬 𑄇𑄧𑄙𑄧 𑄌𑄋𑄴𑄴𑄟𑄳𑄦 𑄣𑄬𑄊𑄠𑄴 𑄝𑄭𑄮 𑄍𑄝𑄬𑄝𑄢𑄴𑅁 𑄈𑄣𑄨𑄇𑄴 𑄝𑄬𑄉𑄨𑄘𑄮 𑄇𑄢𑄧𑄕𑄬 𑄞𑄣𑄧𑄇𑄴 𑄞𑄨𑄣𑄮𑄚𑄴 𑄥𑄧𑄁 𑄟𑄧 𑄟𑄧𑄚𑄧 𑄦𑄃𑄮𑄌𑄴𑄌𑄚𑄴 𑄛𑄪𑄢𑄬𑄭 𑄚𑄧 𑄛𑄢𑄧𑄁𑅁</p>

<p>𑄃𑄨𑄌𑄬𑄴𑄖𑄴𑄪𑄚𑄴 𑄛𑄌𑄴-𑄍𑄧 𑄟𑄳𑄦𑄥𑄴 𑄃𑄉𑄬𑄘𑄨 𑄃𑄬 𑄝𑄧𑄏𑄧𑄢𑄧 𑄝𑄨𑄏𑄪 𑄃𑄪𑄛𑄧𑄣𑄧𑄇𑄴𑄈𑄬 𑄞𑄢𑄧𑄘𑄧𑄢𑄴 𑄘𑄁𑄉𑄪 𑄚𑄨𑄢𑄧𑄚𑄴𑄎𑄧𑄚𑄴 𑄌𑄋𑄴𑄟𑄳𑄦𑄢𑄴 𑄚𑄨𑄉𑄪𑄌𑄴 𑄇𑄝𑄨𑄘𑄳𑄠𑄋𑄬 𑄗𑄪𑄝𑄬𑄠𑄳𑄠𑄬 '𑄌𑄋𑄴𑄟𑄳𑄦 𑄛𑄧𑄌𑄴𑄍𑄧𑄚𑄴' 𑄝𑄭𑄮𑄝𑄮 𑄍𑄝𑄚𑄢𑄴 𑄟𑄧𑄙𑄳𑄠𑄧 𑄘𑄨𑄚𑄬𑄭 𑄟𑄧𑄢𑄴 𑄝𑄭𑄮 𑄍𑄝𑄚-𑄎𑄧𑄉𑄧𑄘𑄧𑄖𑄴 𑄚𑄮 𑄉𑄧𑄢𑄨 𑄣𑄧𑄢𑄴 𑄘𑄳𑄠 𑄦𑄧𑄣𑄧𑅁 𑄃𑄨𑄇𑄴𑄪𑄚𑄪 𑄛𑄧𑄠𑄴𑄚𑄋𑄨 𑄌𑄋𑄴𑄟𑄳𑄦 𑄇𑄧𑄝𑄨 𑄘𑄁𑄉𑄪 𑄥𑄳𑄠𑄟𑄧𑄣𑄴 𑄖𑄣𑄪𑄇𑄴𑄘𑄢𑄧𑄢𑄴 '𑄖𑄭𑄪 𑄃𑄬𑄝𑄬 𑄞𑄨𑄣𑄨' 𑄃 𑄚𑄮 𑄃𑄪𑄘𑄮𑄚𑄴𑄘𑄨 𑄇𑄧𑄝𑄨 𑄘𑄁𑄉𑄪 𑄃𑄣𑄮𑄟𑄧𑄠𑄴 𑄌𑄋𑄴𑄟𑄳𑄦𑄢𑄴 '𑄜𑄪𑄣𑄴𑄝𑄢𑄬𑄁' 𑄚𑄋𑄬 𑄘𑄨𑄝𑄬 𑄇𑄧𑄝𑄨𑄖𑄢𑄴 𑄝𑄭𑄮 𑄍𑄝𑄚 𑄇𑄟𑄴 𑄦𑄘𑄧𑄖𑄴 𑄣𑄪𑄠𑄁𑄮𑅁 𑄟𑄪𑄎𑄪𑄋𑄬𑄘𑄨 𑄃𑄢𑄧 𑄌𑄋𑄴𑄟𑄳𑄦 𑄇𑄧𑄙𑄠𑄴 𑄃 𑄣𑄬𑄊𑄠𑄴 𑄛𑄧𑄌𑄴𑄍𑄧𑄚𑄴, 𑄇𑄨𑄖𑄴𑄮, 𑄃𑄮𑄣𑄨 𑄃𑄮𑄣𑄨, 𑄇𑄧𑄝𑄨𑄖, 𑄍𑄧𑄢, 𑄉𑄧𑄣𑄴𑄛𑄧, 𑄃𑄪𑄛𑄧𑄚𑄳𑄠𑄥𑄴, 𑄛𑄳𑄢𑄧𑄝𑄧𑄚𑄴𑄙𑄧 𑄚𑄚𑄚𑄴 𑄝𑄬𑄉𑄨𑄘𑄮 𑄝𑄨𑄥𑄧𑄠𑄬 𑄃𑄬𑄇𑄴𑄖𑄣𑄴 𑄝𑄭𑄮 𑄍𑄝𑄬𑄝𑄢𑄴 𑄟𑄧𑄚𑄴𑄎𑄪𑄇𑄴 𑄟𑄧𑄢𑄴 𑄃𑄊𑄬𑅁 𑄥𑄬𑄚𑄧𑄖𑄳𑄠𑄠𑄴 𑄛𑄧𑄠𑄴𑄚𑄋𑄨 𑄃 𑄇𑄝𑄨𑄣𑄴 𑄌𑄋𑄴𑄟𑄳𑄦 𑄣𑄬𑄊𑄨𑄠𑄬𑄉𑄪𑄚𑄧𑄢𑄬 𑄌𑄨𑄖𑄴𑄘𑄨𑄊𑄮𑄣𑄴 𑄇𑄪𑄎𑄮𑄣𑄨 𑄉𑄧𑄢𑄧𑄋𑄧𑄢𑄴, 𑄡𑄖𑄬 𑄖𑄢 𑄌𑄋𑄴𑄟𑄳𑄦 𑄇𑄧𑄙𑄠𑄴 𑄚𑄚𑄚𑄴 𑄝𑄬𑄉𑄨𑄘𑄮 𑄝𑄨𑄥𑄧𑄠𑄬 𑄘𑄮𑄣𑄴 𑄘𑄮𑄣𑄴 𑄉𑄧𑄣𑄴𑄛𑄧, 𑄃𑄪𑄛𑄧𑄚𑄳𑄠𑄥𑄴 𑄃 𑄇𑄧𑄝𑄨𑄖 𑄣𑄬𑄊𑄨𑄚𑄬𑄭 𑄌𑄋𑄴𑄟𑄳𑄦 𑄞𑄌𑄴 𑄃 𑄥𑄦𑄨𑄖𑄳𑄠𑄧𑄢𑄬 𑄢𑄪𑄝𑄬-𑄢𑄧𑄋𑄬, 𑄙𑄧𑄉𑄬-𑄙𑄉𑄬, 𑄙𑄧𑄚𑄬-𑄎𑄧𑄚𑄬 𑄃 𑄟𑄚𑄬-𑄥𑄧𑄟𑄴𑄟𑄚𑄬 𑄖𑄧𑄎𑄨𑄟𑄴𑄛𑄪𑄢𑄮 𑄉𑄧𑄢𑄨 𑄖𑄪𑄣𑄧𑄚𑄴𑅁</p>

<p>𑄝𑄬𑄉𑄨𑄘𑄮 𑄟𑄚𑄴𑄎𑄳𑄠 𑄇𑄧𑄚𑄴, 𑄌𑄋𑄴𑄟𑄳𑄦 𑄣𑄬𑄊𑄠𑄴 𑄝𑄭𑄮 𑄍𑄝𑄬𑄣𑄬 𑄥𑄬𑄭 𑄝𑄭𑄮 𑄇𑄧𑄚𑄴𑄚 𑄛𑄧𑄢𑄨𑄝𑄮𑅁 𑄌𑄋𑄴𑄟𑄳𑄦 𑄣𑄬𑄊 𑄎𑄚𑄨𑄠𑄬 𑄃 𑄝𑄪𑄏𑄨𑄠𑄬 𑄘𑄧 𑄚𑄬𑄭𑅁 𑄃 𑄛𑄧𑄢𑄨𑄠𑄬 𑄇𑄪𑄖𑄴𑄪𑄚𑄴 𑄗𑄬𑄝𑄇𑄴? 𑄛𑄧𑄢𑄨𑄠𑄬 𑄚𑄧 𑄗𑄬𑄣𑄬 𑄝𑄚 𑄝𑄚 𑄝𑄭𑄮 𑄍𑄝𑄬𑄚𑄬𑄭 𑄣𑄞𑄴 𑄇𑄨? 𑄖𑄢𑄢𑄴 𑄃𑄪𑄙𑄨𑄎𑄬 𑄟𑄧𑄢𑄴 𑄇𑄧𑄙 𑄦𑄧𑄖𑄬𑄴, 𑄇𑄧𑄟𑄴 𑄦𑄧𑄣𑄬-𑄃𑄧 𑄌𑄋𑄴𑄟𑄳𑄦 𑄣𑄬𑄊 𑄎𑄚𑄨𑄠𑄬 𑄃 𑄝𑄪𑄏𑄨𑄠𑄬 𑄡𑄬 𑄇𑄨𑄏𑄪 𑄃𑄊𑄧𑄚𑄴𑅁 𑄥𑄬𑄚𑄧𑄖𑄳𑄠𑄠𑄴 𑄇𑄧𑄟𑄴 𑄦𑄧𑄣𑄬-𑄃𑄧 𑄛𑄧𑄢𑄨𑄠𑄬 𑄡𑄬 𑄇𑄨𑄏𑄪 𑄃𑄊𑄧𑄚𑄴𑅁 𑄃𑄟𑄨 𑄎𑄪𑄚𑄨 𑄉𑄧𑄟𑄴 𑄉𑄧𑄟𑄴 𑄘𑄮𑄣𑄴 𑄘𑄮𑄣𑄴 𑄥𑄦𑄨𑄖𑄳𑄠𑄧 𑄥𑄨𑄢𑄨𑄖𑄴𑄨 𑄚𑄧 𑄉𑄧𑄢𑄨 𑄃 𑄝𑄭𑄮 𑄃𑄢𑄪𑄉𑄬 𑄚𑄧 𑄍𑄝𑄬𑄭 𑄥𑄣𑄬 𑄛𑄧𑄢𑄨𑄠𑄬 𑄝𑄢𑄨𑄝𑄇𑄴 𑄇𑄬𑄚𑄬? 𑄇𑄎𑄬𑄭 𑄃𑄟𑄖𑄴𑄪𑄚𑄴 𑄛𑄧𑄢𑄨𑄠𑄬 𑄇𑄧𑄟𑄴 𑄦𑄧𑄣𑄬-𑄃𑄧 𑄌𑄋𑄴𑄟𑄳𑄦 𑄣𑄬𑄊𑄠𑄴 𑄝𑄭𑄮 𑄣𑄬𑄊 𑄛𑄧𑄢𑄨𑄝𑄮 𑄃 𑄍𑄝 𑄛𑄧𑄢𑄨𑄝𑄮𑅁 𑄖𑄬𑄦𑄴 𑄚 𑄛𑄧𑄢𑄨𑄠𑄬 𑄝𑄢𑄨𑄘𑄇𑄴𑅁 𑄖𑄬𑄦𑄴 𑄚 𑄃𑄟 𑄌𑄋𑄴𑄟𑄳𑄦 𑄣𑄬𑄊 𑄌𑄋𑄴𑄟𑄳𑄦 𑄞𑄌𑄴 𑄛𑄨𑄢𑄨 𑄛𑄧𑄢𑄴 𑄛𑄨𑄢𑄨 𑄃𑄬 𑄛𑄨𑄖𑄴𑄗𑄨𑄟𑄨 𑄝𑄪𑄉𑄮𑄖𑄴 𑄑𑄨𑄉𑄨 𑄗𑄬𑄘𑄧 𑄚𑄇𑄴 𑄃𑄧𑄎𑄧𑄣𑄴 𑄉𑄧𑄢𑄨 𑄃 𑄘𑄨𑄚𑄴 𑄘𑄨𑄚𑄴 𑄞𑄣𑄬𑄘𑄧 𑄟𑄪𑄈𑄳𑄠 𑄃𑄪𑄎𑄬𑄭 𑄡𑄬𑄘𑄧 𑄃𑄧𑄎𑄨𑄢𑄬𑄚𑄴𑅁</p>

<p>𑄃𑄬𑄝𑄢𑄴 𑄌𑄋𑄴𑄟𑄳𑄦 𑄣𑄬𑄊 𑄣𑄬𑄊𑄚 𑄝𑄬𑄣𑄠𑄴 𑄇𑄧𑄠𑄬𑄇𑄴𑄇𑄚𑄴 𑄇𑄧𑄙𑅁 𑄌𑄋𑄴𑄟𑄳𑄦 𑄣𑄬𑄊𑄠𑄴 𑄣𑄬𑄊𑄨𑄠𑄪𑄚𑄧𑄢𑄴 𑄣𑄬𑄊𑄨𑄘𑄧 𑄡𑄬𑄚𑄬𑄭 𑄚𑄚𑄚𑄴 𑄎𑄉𑄪𑄣𑄪𑄉𑄧𑄖𑄴 𑄛𑄧𑄢 𑄛𑄢𑄬𑅁 𑄃𑄬𑄏𑄧 𑄥𑄧𑄁 𑄌𑄋𑄴𑄟𑄳𑄦 𑄣𑄬𑄊 𑄣𑄬𑄊𑄚𑄢𑄴 𑄒𑄨𑄘𑄬𑄝𑄧𑄢𑄴 𑄇𑄧𑄚𑄧 𑄥𑄪𑄘𑄮𑄟𑄴 𑄚𑄬𑄭𑅁 𑄌𑄋𑄴𑄟𑄳𑄦 𑄣𑄬𑄊𑄠𑄴 𑄛𑄧𑄠𑄴𑄚𑄋𑄨 𑄇𑄝𑄨𑄣𑄪𑄚𑄧𑄢𑄴 𑄚𑄚 𑄎𑄧𑄚𑄧𑄢𑄴 𑄚𑄚 𑄟𑄧𑄖𑄴𑅁 𑄃𑄬𑄇𑄴𑄮 𑄢𑄮𑄚𑄴 𑄇𑄧𑄣𑄬 𑄃𑄬𑄇𑄴𑄮 𑄛𑄬𑄀𑄠𑄎𑄴 𑄇𑄧𑄠𑄴𑅁 𑄌𑄋𑄴𑄟𑄳𑄦 𑄥𑄧𑄝𑄴𑄘𑄧𑄉𑄪𑄚𑄧𑄢𑄴 𑄝𑄚𑄚𑄪𑄚𑄴 𑄇𑄨𑄋𑄨𑄢𑄨 𑄣𑄬𑄊𑄚 𑄥𑄬 𑄛𑄭𑄧𑄘𑄳𑄠𑄚𑄬 𑄖𑄬𑄟𑄴𑄟𑄁-𑄥𑄪𑄣𑄴𑄪𑄉𑄬 𑄗𑄬 𑄚𑄧 𑄈𑄠𑄴𑅁 𑄟𑄭𑄪 𑄘𑄧 𑄥𑄬𑄙𑄧𑄇𑄴 𑄇𑄧𑄚𑄧 𑄌𑄋𑄴𑄟𑄳𑄦 𑄣𑄬𑄊𑄠𑄴 𑄇𑄝𑄨𑄣𑄴 𑄚𑄧𑄠𑄴𑅁 𑄇𑄎𑄬𑄭 𑄟𑄭𑄪 𑄥𑄬𑄭 𑄇𑄝𑄨𑄣𑄳𑄠-𑄇𑄧𑄙𑄢𑄴 𑄜𑄉𑄧𑄖𑄴 𑄥𑄮𑄟𑄬𑄝𑄢𑄴 𑄚𑄧 𑄌𑄁𑅁 𑄝𑄚𑄳𑄦 𑄌𑄋𑄴𑄟𑄳𑄦 𑄣𑄬𑄊𑄢𑄴 𑄝𑄬𑄣𑄠𑄴 𑄚𑄝𑄪𑄁𑄚𑄝𑄁 𑄇𑄧𑄠𑄬𑄇𑄴𑄇𑄚𑄴 𑄇𑄧𑄙 𑄃 𑄟𑄭𑄪 𑄍𑄝𑄬𑄭𑄠𑄬 𑄝𑄭𑄮𑄠𑄪𑄚𑄧𑄖𑄴 𑄦𑄘𑄬𑄭𑄠𑄬 𑄌𑄋𑄴𑄟𑄳𑄦 𑄝𑄚𑄚𑄧 𑄥𑄪𑄘𑄮𑄟𑄮 𑄝𑄬𑄣𑄠𑄴 𑄃𑄨𑄖𑄴𑄪𑄇𑄴 𑄉𑄧𑄢𑄨 𑄇𑄧𑄙 𑄇𑄧𑄝𑄢𑄴 𑄌𑄋𑄧𑄢𑄴𑅁</p>

<p>𑄃𑄟𑄨 𑄇𑄧𑄠𑄬𑄇𑄴𑄎𑄧𑄚𑄴 𑄥𑄧𑄟𑄎𑄳𑄠—𑄡𑄨𑄠𑄪𑄚𑄬 𑄌𑄋𑄴𑄟𑄳𑄦 𑄣𑄬𑄊𑄠𑄴 𑄣𑄬𑄊𑄣𑄬𑄊𑄨 𑄉𑄧𑄢𑄨𑄝𑄢𑄴 𑄃 𑄝𑄭𑄮 𑄍𑄝𑄬𑄝𑄢𑄴 𑄦𑄃𑄮𑄎𑄨 𑄃𑄊𑄨—𑄥𑄨𑄠𑄪𑄚𑄬 𑄟𑄨𑄣𑄨𑄚𑄬𑄭 𑄃𑄨𑄌𑄬𑄴𑄖𑄴𑄪𑄚𑄴 𑄝𑄧𑄏𑄧𑄢𑄴 𑄟𑄪𑄣𑄮 𑄃𑄊𑄬 𑄖𑄬𑄟𑄴𑄟𑄁-𑄥𑄪𑄣𑄴𑄪𑄇𑄴 𑄉𑄧𑄢𑄨𑄚𑄬𑄭 𑄃𑄟𑄨 𑄚𑄨𑄎𑄬 𑄇𑄢𑄴𑄝𑄢𑄴 𑄉𑄧𑄢𑄨𑄝𑄢𑄴 𑄃𑄪𑄙𑄨𑄎𑄬 𑄃𑄬𑄇𑄴𑄇𑄚𑄴 𑄌𑄋𑄴𑄟𑄳𑄦 𑄣𑄬𑄊𑄢𑄴 𑄝𑄚𑄚𑄴 𑄥𑄪𑄥𑄮𑄟𑄴 𑄒𑄨𑄇𑄴 𑄉𑄧𑄌𑄴𑄍𑄬𑄭𑅁 𑄥𑄬𑄭 𑄥𑄪𑄘𑄮𑄟𑄚𑄴 𑄦𑄘𑄬𑄚𑄬𑄭 𑄃𑄟𑄨 𑄃𑄬𑄏𑄧 𑄥𑄧𑄁 𑄣𑄨𑄊𑄨 𑄃𑄬𑄏𑄨𑄢𑄴 𑄃 𑄟𑄪𑄎𑄪𑄋𑄬𑄘𑄨-𑄃𑄧 𑄣𑄨𑄊𑄨 𑄡𑄬𑄝𑄧𑄁𑅁 𑄃𑄬 𑄝𑄭𑄮𑄝𑄮𑄖𑄴-𑄃𑄮 𑄥𑄬𑄭 𑄥𑄪𑄥𑄮𑄟𑄚𑄴 𑄦𑄘 𑄦𑄭𑄮𑄠𑄬𑅁 𑄃𑄟𑄢𑄴 𑄥𑄬𑄭 𑄖𑄬𑄟𑄴𑄟𑄁-𑄥𑄪𑄣𑄴𑄪𑄇𑄴 𑄉𑄧𑄌𑄴𑄍𑄳𑄠 𑄥𑄪𑄘𑄮𑄟𑄚𑄴 𑄈𑄋𑄧𑄘𑄨𑄇𑄴 𑄉𑄧𑄢𑄨 𑄝𑄬𑄇𑄴𑄪𑄚𑄧𑄢𑄴 𑄃𑄪𑄙𑄨𑄎𑄬 𑄃𑄨𑄠𑄧𑄖𑄴 𑄖𑄪𑄣𑄨 𑄙𑄧𑄢𑄧𑄋𑄧𑄢𑄴𑅁</p>

<p>𑄷. 𑄌𑄋𑄴𑄟𑄳𑄦 𑄦𑄧𑄢𑄧𑄇𑄴 𑄡 𑄃𑄊𑄧𑄚𑄴 𑄥𑄨𑄖𑄴𑄪𑄚𑄴 𑄃𑄬𑄇𑄴𑄮-𑄃𑄮 𑄝𑄘𑄴 𑄚𑄧 𑄘𑄬𑄚𑅁 𑄃𑄛𑄖𑄧𑄖𑄧 𑄡 𑄃𑄊𑄧𑄚𑄴 𑄝𑄬𑄇𑄴𑄪𑄚𑄴 𑄣𑄢𑄴𑄌𑄢𑄴 𑄉𑄧𑄢𑄨-𑄚𑄧-𑄉𑄧𑄢𑄨 𑄦𑄧𑄘𑄬𑄦𑄧𑄖𑄴 𑄢𑄊𑄬𑄭 𑄘𑄬𑄚𑅁 𑄃𑄧𑄚𑄬𑄇𑄬 '𑄡',  '𑄦𑄳𑄣'  𑄃  '   𑄁 ' (𑄃𑄬𑄇𑄴𑄜𑄪𑄘𑄮)  𑄃𑄬 𑄦𑄧𑄢𑄧𑄇𑄴𑄪𑄚𑄴 𑄝𑄘𑄴 𑄘𑄨𑄝𑄢𑄴 𑄌𑄚𑄴,  𑄃𑄟𑄨 𑄃𑄨𑄠𑄚𑄧𑄢𑄴 𑄝𑄨𑄛𑄧𑄇𑄴𑄈𑄬𑅁</p>

<p>𑄸. 𑄣𑄬𑄊𑄧𑄘𑄬 𑄃 𑄝𑄪𑄏𑄧𑄘𑄬 𑄃𑄪𑄌𑄴𑄮 𑄦𑄧𑄝𑄖𑄳𑄠𑄠𑄴 𑄃𑄟𑄨  𑄓𑄬𑄣𑄴 𑄞𑄋 '𑄄' 𑄝𑄧𑄘𑄧𑄣𑄬 '𑄃𑄨'; 𑄝𑄧𑄢𑄴𑄥𑄨 '𑄅' 𑄝𑄧𑄘𑄧𑄣𑄬 '𑄃𑄪' 𑄃 '𑄆' 𑄝𑄧𑄘𑄧𑄣𑄬 '𑄃𑄬' 𑄇𑄢𑄴𑄝𑄢𑄴 𑄉𑄧𑄢𑄨𑄝𑄧𑄁𑅁</p>

<p>𑄹. 𑄌𑄋𑄴𑄟𑄳𑄦 𑄦𑄧𑄢𑄧𑄉𑄧𑄢𑄴 𑄟𑄎𑄳𑄠𑄛𑄖𑄴 𑄟𑄧𑄎𑄨𑄟𑄴 𑄝𑄚𑄳𑄦 𑄇, 𑄋, 𑄌, 𑄐, 𑄖, 𑄚, 𑄛, 𑄟, 𑄢, 𑄣, 𑄤 — 𑄃𑄬𑄭 𑄃𑄬𑄉𑄢𑄧𑄝𑄮 𑄦𑄧𑄢𑄧𑄉𑄧𑄖𑄴 𑄟𑄎𑄳𑄠 𑄟𑄎𑄢𑄉𑄚𑄴 (  𑄴  ) 𑄘𑄳𑄠 𑄡𑄠𑄴𑅁 𑄃𑄟𑄨 𑄃𑄬 𑄥𑄪𑄘𑄮𑄟𑄚𑄴 𑄈𑄑𑄨 𑄌𑄋𑄴𑄟𑄳𑄦 𑄥𑄧𑄝𑄴𑄘𑄧𑄠𑄪𑄚𑄴 𑄣𑄬𑄊𑄧𑄘𑄬 𑄃𑄧𑄎𑄬𑄃𑄧𑄌𑄴 𑄦𑄘𑄬𑄣𑄬-𑄃𑄧 𑄃𑄝𑄧𑄘𑄧𑄣𑄳𑄠 𑄝𑄬𑄎𑄘𑄧 𑄥𑄧𑄝𑄴𑄘𑄧𑄠𑄪𑄚𑄴 𑄣𑄬𑄊𑄧𑄘𑄬 𑄃𑄟𑄨 𑄃𑄬 𑄥𑄪𑄘𑄮𑄟𑄚𑄴 𑄚𑄧 𑄟𑄚𑄨𑄝𑄧𑄁𑅁 𑄡𑄬𑄇𑄬𑄴 𑄡𑄨𑄠𑄧𑄖𑄴 𑄣𑄉𑄬 𑄥𑄨𑄠𑄧𑄖𑄴 𑄃𑄟𑄨 𑄟𑄎𑄳𑄠 𑄘𑄨𑄝𑄧𑄁𑅁 𑄡𑄬𑄟𑄬𑄚𑄴 : 𑄝𑄪𑄘𑄴𑄙𑄧, 𑄘𑄪𑄙𑄴, 𑄝𑄊𑄴, 𑄡𑄪𑄘𑄴𑄙𑄧, 𑄥𑄪𑄈𑄴, 𑄛𑄧𑄗𑄴𑅁 𑄃𑄨𑄠𑄧𑄖𑄴 𑄃𑄟𑄨 𑄈𑄑𑄨 𑄌𑄋𑄴𑄟𑄳𑄦 𑄥𑄧𑄝𑄴𑄘𑄧 𑄟𑄚𑄬 𑄌𑄋𑄴𑄟𑄳𑄦𑄉𑄪𑄚𑄮𑄢𑄴 𑄚𑄨𑄎𑄧 𑄥𑄧𑄝𑄴𑄘𑄧 𑄞𑄨𑄣𑄨 𑄇𑄨𑄠𑄬𑄌𑄴 𑄉𑄧𑄢 𑄡𑄠𑄴 𑄃𑄬𑄟𑄬𑄚𑄴 𑄥𑄧𑄝𑄴𑄘𑄧𑄠𑄪𑄚𑄴 𑄃 𑄃𑄬𑄇𑄴𑄇 𑄝𑄧𑄘𑄧𑄣𑄳𑄠 𑄉𑄧𑄢𑄨 𑄝𑄬𑄎𑄘𑄧𑄖𑄴𑄪𑄚𑄴 𑄃𑄬𑄌𑄳𑄠 𑄥𑄧𑄝𑄴𑄘𑄧𑄠𑄪𑄚𑄴 𑄝𑄪𑄏𑄬𑄠𑄳𑄠𑄬𑄘𑄬𑅁</p>

<p>𑄺. 𑄈𑄑𑄨 𑄌𑄋𑄴𑄟𑄳𑄦 𑄥𑄧𑄝𑄴𑄘𑄧𑄠𑄪𑄚𑄴 𑄣𑄬𑄊𑄧𑄘𑄬 𑄃𑄟𑄨 𑄥𑄧𑄌𑄧𑄢𑄌𑄧𑄢𑄴 𑄑-𑄝𑄧𑄢𑄴𑄉𑄧𑄢𑄴 𑄑, 𑄒, 𑄓, 𑄔, 𑄕 — 𑄃𑄬𑄭 𑄦𑄧𑄢𑄧𑄇𑄴𑄪𑄚𑄴 𑄇𑄢𑄴𑄝𑄢𑄴 𑄚𑄧 𑄉𑄧𑄢𑄨𑄝𑄧𑄁𑅁 𑄃𑄟𑄨 𑄇𑄢𑄴𑄝𑄢𑄴 𑄉𑄧𑄢𑄨𑄝𑄧𑄁 𑄖-𑄝𑄧𑄢𑄴𑄉𑄧𑄢𑄴 𑄖, 𑄗, 𑄘, 𑄙, 𑄚 — 𑄃𑄬𑄭 𑄦𑄧𑄢𑄧𑄇𑄴𑄪𑄚𑄴𑅁 𑄡𑄬𑄟𑄬𑄚𑄴 : 𑄇𑄖𑄴𑄮𑄣𑄴 (𑄇𑄑𑄴𑄮𑄣𑄴 𑄚𑄧𑄠𑄴), 𑄜𑄖𑄴𑄮 (𑄜𑄑𑄴𑄮 𑄚𑄧𑄠𑄴), 𑄟𑄘𑄨, 𑄣𑄪𑄙𑄨𑄇𑄴, 𑄖𑄧𑄝, 𑄢𑄚𑄴𑄎𑄪𑄚𑄨𑅁 𑄈𑄣𑄨𑄇𑄴 𑄃𑄝𑄧𑄘𑄧𑄣𑄳𑄠 𑄝𑄁𑄣 𑄃 𑄝𑄬𑄎𑄘𑄧 𑄥𑄧𑄝𑄴𑄘𑄧𑄠𑄪𑄚𑄴 𑄣𑄬𑄊𑄧𑄘𑄬 𑄃𑄟𑄨 𑄡𑄬𑄇𑄬𑄴 𑄡𑄨𑄠𑄧𑄖𑄴 𑄣𑄉𑄬 𑄥𑄨𑄠𑄧𑄖𑄴 𑄑-𑄝𑄧𑄢𑄴𑄉𑄧𑄢𑄴 𑄦𑄧𑄢𑄧𑄇𑄴𑄪𑄚𑄴 𑄇𑄢𑄴𑄝𑄢𑄴 𑄉𑄧𑄢𑄨𑄝𑄧𑄁𑅁 𑄡𑄬𑄟𑄬𑄚𑄴 : 𑄓𑄝𑄴, 𑄇𑄢𑄧𑄕𑄴, 𑄟𑄧𑄢𑄧𑄕𑄴, 𑄢𑄧𑄕𑄴, 𑄒𑄨𑄇𑄴, 𑄑𑄨𑄇𑄴, 𑄔𑄬𑄃𑄮𑅁</p>

<p>𑄻. 𑄃𑄪𑄝𑄧𑄢𑄴𑄟𑄪𑄠 '𑄦' 𑄦𑄧𑄢𑄧𑄇𑄴𑄮 𑄒𑄨𑄇𑄴 𑄝𑄁𑄣 𑄙𑄧𑄇𑄴 𑄚𑄧 𑄟𑄘𑄬𑅂 𑄃𑄨𑄝𑄬𑄢𑄴 𑄃𑄪𑄌𑄴𑄌𑄢𑄧𑄕𑄴 𑄝𑄁𑄣 𑄙𑄧𑄇𑄴𑅁 𑄡𑄬𑄟𑄬𑄚𑄴 : 𑄟𑄪𑄠𑄚𑄴 𑄦 𑄉𑄧𑄢𑄴, 𑄦𑄖𑄴, 𑄦𑄬𑄖𑄴, 𑄦𑄬𑄟𑄚𑄴, 𑄦𑄖𑄳𑄠𑄢𑄴, 𑄦𑄬𑄣𑄴, 𑄦𑄨𑄚𑄴, 𑄦𑄨𑄁𑄎𑄬 𑄉𑄧𑄢𑄚, 𑄦𑄨𑄎𑄬𑄝𑄴, 𑄦𑄎, 𑄦𑄎𑄨, 𑄦𑄌𑄴𑅁 𑄈𑄣𑄨𑄇𑄴 𑄥𑄧𑄝𑄴𑄘𑄧𑄝𑄮 𑄡𑄪𑄚𑄨 𑄃𑄝𑄧𑄘𑄧𑄣𑄳𑄠 𑄝𑄬𑄎𑄘𑄧 𑄥𑄧𑄝𑄴𑄘𑄧 𑄦𑄧𑄠𑄴 𑄥𑄣𑄬𑄚𑄴 𑄃𑄬 𑄃𑄪𑄝𑄧𑄢𑄴𑄟𑄪𑄠-𑄦 𑄦𑄧𑄢𑄧𑄇𑄴𑄮 𑄝𑄁𑄣 Ô𑄚Õ  𑄃𑄨𑄁𑄢𑄬𑄎𑄨 '𑄳𑄦'-𑄃𑄧 𑄙𑄧𑄇𑄴 𑄃𑄪𑄌𑄴𑄌𑄢𑄧𑄕𑄴 𑄉𑄧𑄢𑄨𑄝𑄧𑄁𑅁 𑄡𑄬𑄟𑄬𑄚𑄴 : 𑄥𑄦𑄨𑄖𑄳𑄠𑄧, 𑄦𑄥𑄴𑄛𑄖𑄣𑄴, 𑄦𑄨𑄣𑄴 𑄌𑄘𑄨𑄉𑄁, 𑄦𑄨𑄣𑄴𑄮 𑄟𑄨𑄣𑄬, 𑄟𑄧𑄦𑄞𑄢𑄧𑄖𑄴, 𑄦𑄨𑄚𑄴𑄘𑄪𑅁</p>

<p>𑄼. '𑄇', '𑄈', '𑄉' 𑄃𑄬𑄭 𑄖𑄨𑄚𑄴𑄮 𑄦𑄧𑄢𑄧𑄇𑄴 𑄘𑄨-𑄝𑄝𑄧𑄘𑄧𑄢𑄴 𑄙𑄧𑄚𑄨 (𑄬Ÿ𑄤𑄝) 𑄣𑄭𑄮 𑄇𑄢𑄴𑄝𑄢𑄴 𑄦𑄧𑄚𑄴𑅁 '𑄇' 𑄃 '𑄉' 𑄃𑄬 𑄘𑄨𑄝𑄬 𑄝𑄁𑄣 Ô𑄈Õ𑄭  Ô𑄴Õ 𑄙𑄧𑄇𑄳𑄠𑄚𑄴 𑄃𑄪𑄌𑄴𑄌𑄢𑄧𑄚𑄴 𑄚𑄧 𑄦𑄧𑄚𑄴𑅁 𑄃𑄨𑄠𑄚𑄧𑄢𑄴 𑄃𑄪𑄌𑄴𑄌𑄢𑄧𑄕𑄴 𑄡𑄧𑄗𑄬𑄌𑄴𑄖𑄧 𑄚𑄧𑄢𑄧𑄟𑄴 𑄃 𑄇𑄮𑄟𑄧𑄣𑄴𑅁 𑄡𑄬𑄟𑄬𑄚𑄴 : 𑄇𑄧𑄙, 𑄇𑄧𑄟𑄧𑄣, 𑄇𑄧𑄎𑄧𑄟, 𑄇𑄬𑄝, 𑄇𑄧𑄢𑄧𑄦𑄳𑄣, 𑄇𑄨𑄢𑄨𑄁 𑄇𑄨𑄢𑄨𑄁, 𑄇𑄚𑄚, 𑄇𑄝𑄚𑅁 𑄈𑄣𑄨𑄇𑄴 𑄟𑄎𑄳𑄠 𑄘𑄨𑄣𑄬 𑄥𑄬𑄇𑄬𑄴 𑄝𑄁𑄣 Ô𑄈Õ𑄭  Ô𑄴Õ 𑄙𑄧𑄇𑄴 𑄃𑄪𑄌𑄴𑄌𑄢𑄧𑄕𑄴 𑄦𑄧𑄚𑄴𑅁 𑄡𑄬𑄟𑄬𑄚𑄴 : 𑄇𑄇𑄴𑄇, 𑄛𑄮𑄇𑄴𑄖, 𑄜𑄧𑄇𑄴𑄧𑄢𑄴, 𑄃𑄧𑄇𑄴𑄖𑄧𑅁 𑄉𑄪𑄎𑄧𑄋𑄳𑄠 '𑄈'-𑄝𑄮 𑄦𑄟𑄨𑄎𑄬 𑄝𑄁𑄣 (𑄦𑄳𑄣𑄞) 𑄙𑄧𑄇𑄴 𑄃𑄪𑄌𑄴𑄌𑄢𑄧𑄕𑄴 𑄚𑄧 𑄦𑄧𑄠𑄴𑅁 𑄃𑄨𑄝𑄬 𑄃𑄧𑄚𑄬𑄇𑄴𑄑 𑄝𑄁𑄣 (𑄚𑄞) 𑄙𑄧𑄇𑄴 𑄃𑄪𑄌𑄴𑄌𑄢𑄧𑄕𑄴 𑄦𑄧𑄠𑄴𑅁 𑄡𑄬𑄟𑄬𑄚𑄴 : 𑄈𑄘𑄴𑄮, 𑄈𑄢, 𑄈𑄬𑄁𑄉𑄳𑄢𑄧𑄁, 𑄈𑄨𑄣𑄴, 𑄈𑄪𑄌𑄴, 𑄈𑄪𑄣𑄪𑄁𑅁</p>

<p>𑄃𑄟𑄢𑄴 𑄃𑄬𑄭 𑄌𑄋𑄴𑄟𑄳𑄦 𑄣𑄬𑄊𑄢𑄴 𑄝𑄚𑄚𑄧 𑄥𑄪𑄘𑄮𑄟𑄮 𑄝𑄬𑄣𑄠𑄴 𑄦𑄧𑄠𑄴𑄖𑄧 𑄞𑄣𑄧𑄇𑄴 𑄎𑄧𑄚𑄧𑄢𑄴 𑄟𑄧𑄖𑄧𑄢𑄴 𑄦𑄬𑄎𑄴𑄎𑄝𑄧𑄢𑄴 𑄗𑄬𑄭 𑄛𑄢𑄬𑅁 𑄖𑄢 𑄇𑄧𑄙𑄚𑄨 𑄡𑄪𑄚𑄨 𑄦𑄧𑄇𑄴 𑄇𑄧𑄙 𑄦𑄭𑄮 𑄗𑄬𑄣𑄬 𑄃𑄟𑄖𑄴𑄪𑄚𑄴 𑄖𑄢 𑄇𑄧𑄙𑄚𑄨 𑄙𑄧𑄢𑄴𑄖𑄬 𑄍𑄧𑄝𑄭 𑄇𑄨𑄠𑄬 𑄛𑄨𑄢𑄬 𑄚𑄧 𑄉𑄧𑄢𑄨𑄝𑄧𑅁 𑄇𑄎𑄬𑄭 𑄝𑄬𑄇𑄴𑄪𑄚𑄧𑄢𑄬 𑄖𑄢 𑄚𑄨𑄎𑄧 𑄚𑄨𑄎𑄧 𑄟𑄧𑄖𑄟𑄧𑄖𑄴𑄖𑄚𑄨 𑄃𑄟𑄢𑄬 𑄎𑄚𑄬𑄝𑄢𑄴 𑄇𑄪𑄎𑄮𑄣𑄨 𑄗𑄬𑄣𑄧𑅁</p>

<p>𑄝𑄬𑄉𑄧 𑄗𑄪𑄟𑄬𑄘𑄨 𑄟𑄭𑄪 𑄡𑄨𑄠𑄚𑄴 𑄇𑄧𑄝𑄢𑄴 𑄌𑄁 𑄥𑄨𑄠𑄚𑄴 𑄦𑄧𑄣𑄧𑄘𑄬, 𑄃𑄟𑄧𑄚𑄧 𑄟-𑄞𑄌𑄴 𑄝𑄬𑄇𑄴𑄪𑄚𑄧 𑄃𑄨𑄙𑄪 𑄃𑄧𑄟𑄧𑄇𑄧𑄘𑄧 𑄇𑄮𑄌𑄴𑄛𑄬𑄭𑄠𑄬𑅁 𑄃𑄟𑄢𑄴 𑄃𑄊𑄬 𑄃𑄟𑄧𑄚𑄧 𑄞𑄌𑄴 𑄃 𑄃𑄟𑄧𑄚𑄧 𑄣𑄬𑄊𑅁 𑄎𑄧𑄢𑄴𑄟𑄧 𑄦𑄧𑄚𑄢𑄴 𑄛𑄧𑄢𑄴 𑄌𑄨𑄉𑄮𑄚𑄧𑄖𑄴𑄪𑄚𑄴 𑄙𑄧𑄢𑄨 𑄃𑄟𑄨 𑄃𑄬𑄭 𑄌𑄋𑄴𑄟𑄳𑄦 𑄞𑄎𑄬 𑄇𑄧𑄙 𑄥𑄪𑄚𑄨 𑄃𑄬𑄏𑄨𑄢𑄴, 𑄇𑄧𑄙 𑄇𑄭𑄮 𑄃𑄬𑄏𑄨𑄢𑄴, 𑄃 𑄎𑄨𑄁𑄇𑄚𑄨𑄢𑄴 𑄃𑄬𑄭 𑄘𑄨𑄊𑄮𑄣𑄴 𑄛𑄧𑄙𑄧𑄢𑄴 𑄖𑄬𑄉𑄬 𑄖𑄬𑄉𑄬 𑄦𑄎𑄨𑄢𑄴, 𑄟𑄘𑄨𑄢𑄴, 𑄇𑄚𑄨𑄢𑄴, 𑄉𑄧𑄛𑄴 𑄘𑄨𑄢𑄴, 𑄢𑄧𑄁-𑄙𑄧𑄁 𑄉𑄧𑄢𑄨𑄢𑄴𑅁 𑄃𑄬𑄏𑄧 𑄚 𑄃𑄟𑄨 𑄝𑄬𑄉𑄬 𑄃𑄟𑄧𑄚𑄧 𑄥𑄬𑄘𑄟𑄴 𑄟𑄧𑄎𑄨𑄟𑄴 𑄃𑄟𑄢𑄴 𑄥𑄬𑄭 𑄃𑄧𑄟𑄧𑄇𑄧𑄘𑄧 𑄇𑄮𑄌𑄴𑄛𑄬𑄭𑄠𑄬 𑄦𑄃𑄮𑄎𑄧𑄢𑄴 𑄌𑄋𑄴𑄟𑄳𑄦 𑄞𑄎𑄉𑄚𑄴 𑄃 𑄣𑄬𑄊𑄠𑄪𑄚𑄴 𑄑𑄨𑄉𑄬𑄭 𑄢𑄊𑄬𑄝𑄖𑄳𑄠𑄠𑄴 𑄌𑄋𑄴𑄟𑄳𑄦 𑄣𑄬𑄊 𑄥𑄨𑄊𑄨 𑄃 𑄌𑄋𑄴𑄟𑄳𑄦 𑄣𑄬𑄊𑄠𑄴 𑄝𑄭𑄮 𑄣𑄨𑄊𑄨𑅁 𑄃𑄟𑄖𑄴𑄪𑄚𑄭𑄧 𑄃𑄟𑄧𑄚𑄧 𑄞𑄎𑄬 𑄃 𑄣𑄬𑄊𑄠𑄴 𑄇𑄨𑄖𑄴𑄮, 𑄛𑄧𑄌𑄴𑄍𑄧𑄚𑄴, 𑄃𑄮𑄣𑄨 𑄃𑄮𑄣𑄨, 𑄇𑄧𑄝𑄨𑄖, 𑄉𑄧𑄣𑄴𑄛𑄧, 𑄃𑄪𑄛𑄧𑄚𑄳𑄠𑄥𑄴, 𑄍𑄧𑄢, 𑄛𑄳𑄢𑄧𑄝𑄧𑄚𑄴𑄙𑄧 𑄚𑄚𑄚𑄴 𑄝𑄬𑄉𑄨𑄘𑄮 𑄝𑄨𑄥𑄧𑄠𑄬 𑄣𑄬𑄊 𑄛𑄧𑄢𑄨𑄝𑄮 𑄃 𑄟𑄘 𑄛𑄧𑄢𑄨𑄝𑄮𑅁 𑄖𑄬𑄦𑄴 𑄚 𑄃𑄟 𑄌𑄋𑄴𑄟𑄳𑄦 𑄣𑄬𑄊 𑄌𑄋𑄴𑄟𑄳𑄦 𑄞𑄌𑄴 𑄛𑄨𑄢𑄨 𑄛𑄧𑄢𑄴 𑄛𑄨𑄢𑄨 𑄃𑄬 𑄛𑄨𑄖𑄴𑄗𑄨𑄟𑄨 𑄝𑄪𑄉𑄮𑄖𑄴 𑄑𑄨𑄉𑄨 𑄗𑄬𑄘𑄧 𑄚𑄇𑄴 𑄃𑄧𑄎𑄧𑄣𑄴 𑄉𑄧𑄢𑄨 𑄃 𑄘𑄨𑄚𑄴 𑄘𑄨𑄚𑄴 𑄞𑄣𑄬𑄘𑄧 𑄟𑄪𑄈𑄳𑄠 𑄃𑄪𑄎𑄬𑄭 𑄡𑄬𑄘𑄧 𑄃𑄧𑄎𑄨𑄢𑄬𑄚𑄴𑅁 𑄃𑄟 𑄌𑄋𑄴𑄟𑄳𑄦 𑄞𑄌𑄴𑄍𑄚𑄴 𑄦𑄭𑄮 𑄃𑄪𑄙𑄨𑄘𑄮 𑄢𑄪𑄝𑄬-𑄢𑄧𑄋𑄬, 𑄙𑄧𑄉𑄬-𑄙𑄉𑄬, 𑄙𑄧𑄚𑄬-𑄎𑄧𑄚𑄬 𑄃 𑄟𑄚𑄬-𑄥𑄧𑄟𑄴𑄟𑄚𑄬 𑄖𑄧𑄎𑄨𑄟𑄴𑄛𑄪𑄢𑄮𑅁 𑄃𑄬𑄏𑄧 𑄝𑄬𑄉𑄬 𑄥𑄣𑄬 𑄦𑄘𑄬 𑄦𑄖𑄴 𑄙𑄧𑄢𑄨𑄚𑄬𑄭, 𑄇𑄚𑄳𑄦𑄠𑄴 𑄇𑄚𑄳𑄦𑄠𑄴 𑄟𑄨𑄣𑄬𑄚𑄬𑄭 𑄃𑄟 𑄞𑄌𑄴 𑄃𑄟 𑄣𑄬𑄊 𑄞𑄣𑄬𑄘𑄧 𑄟𑄪𑄈𑄳𑄠 𑄃𑄬𑄇𑄴𑄇 𑄃𑄬𑄇𑄴𑄇 𑄉𑄧𑄢𑄨 𑄃𑄪𑄎𑄬𑄭 𑄚𑄬𑄎𑄬𑄭𑅁</p>

<p><em>𑄇𑄧𑄢𑄪𑄕𑄝𑄧𑄁𑄥𑄧 𑄞𑄚𑄴𑄖𑄬</em></p>

<p>𑄖𑄭𑄪 𑄃𑄬𑄝𑄬 𑄞𑄨𑄣𑄨</p>

<p>𑄇𑄧𑄝𑄨 𑄃 𑄇𑄧𑄝𑄨𑄖</p>

<p>𑄥𑄨𑄝𑄬 𑄇𑄧𑄚𑄴𑄚 𑄃𑄬𑄭 𑄟𑄧𑄚𑄧 𑄟𑄠𑄴 𑄦𑄟𑄨𑄎𑄬 𑄃𑄬𑄏𑄬 𑄡𑄠𑄴,
𑄟𑄧𑄚𑄧 𑄘𑄮𑄢𑄚𑄴 𑄟𑄬𑄣𑄨 𑄘𑄨𑄚𑄬𑄭 𑄚𑄳𑄦𑄨𑄉𑄨𑄣𑄨 𑄃𑄬𑄙𑄧 𑄌𑄠𑄴
𑄃𑄬 𑄛𑄧𑄙𑄬𑄘𑄨 𑄚𑄨𑄖𑄴𑄮 𑄦𑄘𑄬
𑄥𑄟𑄴𑄝𑄘𑄴 𑄙𑄧𑄢𑄬 𑄃𑄬𑄖𑄬𑄴 𑄡𑄘𑄬
		𑄟𑄧𑄢𑄴 𑄛𑄧𑄢𑄚𑄬 𑄙𑄧𑄢𑄴𑄜𑄧𑄢𑄠𑄴—
𑄃𑄪𑄎𑄮𑄚𑄴 𑄣𑄟𑄮𑄚𑄴 𑄉𑄧𑄢𑄬 𑄝𑄚𑄳𑄦 𑄃𑄬𑄭 𑄟𑄧𑄚𑄚𑄧 𑄟𑄠𑄴𑅁</p>

<p>𑄇𑄧𑄚𑄴 𑄥𑄉𑄧𑄢𑄧𑄢𑄴 𑄞𑄎𑄨 𑄃𑄬𑄏𑄬
𑄥𑄬𑄭 𑄢𑄧𑄝𑄮 𑄖𑄢𑄴 𑄃𑄬𑄭𑄚𑄬 𑄊𑄬𑄎𑄬—
𑄝𑄎𑄨 𑄃𑄪𑄙𑄬 𑄘𑄨𑄠𑄚𑄴 𑄇𑄚𑄧𑄖𑄴
𑄉𑄧𑄟𑄴 𑄣𑄉𑄬 𑄟𑄧𑄢𑄴 𑄃𑄬𑄭 𑄟𑄧𑄚𑄚𑄧𑄖𑄴
		𑄘𑄧𑄉𑄨𑄚𑄧 𑄦𑄝𑄠𑄴 𑄦𑄝𑄠𑄴
𑄃𑄪𑄎𑄮𑄚𑄴 𑄣𑄟𑄮𑄚𑄴 𑄉𑄧𑄢𑄬 𑄝𑄚𑄳𑄦 𑄃𑄬𑄭 𑄟𑄧𑄚𑄚𑄧 𑄟𑄠𑄴𑅁</p>

<p>𑄟𑄬𑄊𑄧 𑄥𑄬𑄚𑄳𑄠 𑄃𑄉𑄏𑄧-𑄎𑄧𑄉 𑄝𑄬𑄢𑄠𑄴 𑄞𑄎𑄨 𑄞𑄎𑄨
𑄞𑄧𑄋𑄧𑄢 𑄥𑄬𑄚𑄳𑄠 𑄜𑄪𑄣𑄬 𑄜𑄪𑄣𑄬 𑄃𑄪𑄢𑄬 𑄚𑄎𑄨 𑄚𑄎𑄨,
𑄇𑄧𑄙 𑄚𑄧 𑄇𑄧𑄣𑄬 𑄖 𑄥𑄧𑄟𑄢𑄬
𑄥𑄨𑄠𑄚𑄴 𑄥𑄣𑄬 𑄇𑄨 𑄦𑄰𑄱 𑄛𑄢𑄬
		𑄟𑄧𑄢𑄬 𑄝𑄬𑄎𑄢𑄴 𑄛𑄠𑄴—
𑄃𑄪𑄎𑄮𑄚𑄴 𑄣𑄟𑄮𑄚𑄴 𑄉𑄧𑄢𑄬 𑄝𑄚𑄳𑄦 𑄃𑄬𑄭 𑄟𑄧𑄚𑄚𑄧 𑄟𑄠𑄴𑅁
𑄟𑄚𑄬𑄠𑄧 𑄇𑄪𑄣𑄧𑄖𑄴 𑄥𑄉𑄧𑄢𑄴 𑄟𑄚𑄬𑄭—𑄥𑄪𑄉𑄧𑄢𑄴 𑄘𑄪𑄊𑄧𑄢𑄴 𑄟𑄧𑄚𑄴
𑄟𑄮𑄚𑄴-𑄟𑄪𑄢𑄮 𑄃 𑄍𑄧𑄢𑄍𑄧𑄢𑄨-𑄃𑄉𑄌𑄴 𑄟𑄘𑄨 𑄝𑄧𑄚𑄴,
𑄥𑄉𑄧𑄢𑄴 𑄥𑄧𑄝𑄧𑄚𑄴 𑄃𑄏 𑄃𑄊𑄬
𑄟𑄧𑄢𑄴 𑄟𑄧𑄚𑄚𑄬 𑄝𑄬𑄢𑄬𑄘𑄧 𑄟𑄊𑄬
		𑄖𑄬-𑄃𑄧 𑄟𑄧 𑄥𑄧𑄟𑄢𑄬 𑄗𑄠𑄴—
𑄃𑄪𑄎𑄮𑄚𑄴 𑄣𑄟𑄮𑄚𑄴 𑄉𑄧𑄢𑄬 𑄝𑄚𑄳𑄦 𑄃𑄬𑄭 𑄟𑄧𑄚𑄚𑄧 𑄟𑄠𑄴𑅁</p>

<p>𑄟𑄧𑄚𑄧 𑄘𑄧𑄎𑄳𑄠𑄖𑄴 𑄖𑄪𑄝𑄮𑄣𑄴 𑄃𑄪𑄙𑄨 𑄖𑄪𑄝𑄮𑄣𑄴 𑄓𑄪𑄝𑄨 𑄡𑄠𑄴
𑄝𑄬𑄇𑄴 𑄇𑄧𑄙𑄚𑄨 𑄝𑄪𑄇𑄴 𑄜𑄢𑄨𑄚𑄬𑄭 𑄚𑄳𑄦𑄉𑄨𑄣𑄨 𑄃𑄬𑄙𑄧 𑄌𑄠𑄴—
𑄦𑄎𑄢𑄴 𑄇𑄧𑄙 𑄃𑄪𑄙𑄬 𑄛𑄧𑄢𑄬
𑄇𑄧𑄝𑄨𑄢𑄴 𑄟𑄧𑄚𑄚𑄴 𑄇𑄬𑄎𑄚𑄴 𑄉𑄧𑄢𑄬
		𑄇𑄧𑄝𑄨𑄢𑄴 𑄉𑄧𑄞𑄨𑄚𑄴 𑄟𑄧𑄚𑄧 𑄟𑄠𑄴—
𑄃𑄪𑄎𑄮𑄚𑄴 𑄣𑄟𑄮𑄚𑄴 𑄉𑄧𑄢𑄬 𑄝𑄚𑄳𑄦 𑄃𑄬𑄭 𑄟𑄧𑄚𑄚𑄧 𑄟𑄠𑄴𑅁</p>

<p>𑄟𑄘𑄨 𑄛𑄬𑄣𑄧 𑄛𑄚𑄨 𑄛𑄬𑄣𑄧—
		     𑄛𑄬𑄣𑄧 𑄝𑄬𑄣𑄧 𑄛𑄧𑄦𑄴𑄢𑄴
𑄝𑄨𑄎𑄨𑄝𑄮𑄖𑄴𑄪𑄚𑄴 𑄉𑄬𑄎𑄬𑄭 𑄃𑄪𑄙𑄨 𑄉𑄏𑄧 𑄌𑄢𑄝𑄰𑄱 𑄇𑄧𑄢𑄴 :
𑄃𑄚𑄴𑄙𑄢𑄧𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨 𑄃𑄬𑄣𑄪𑄁
	𑄃𑄬 𑄛𑄨𑄖𑄴𑄗𑄨𑄟𑄨𑄢𑄴 𑄛𑄧𑄦𑄴𑄢𑄴 𑄘𑄬𑄊𑄨𑄣𑄪𑄁
		𑄘𑄪𑄠𑄮 𑄟𑄬𑄣𑄨𑄘𑄪𑄁 𑄌𑄁,
𑄃𑄬 𑄛𑄨𑄖𑄴𑄗𑄨𑄟𑄨𑄢𑄴 𑄟𑄘𑄨 𑄍𑄢𑄨
	𑄦𑄮𑄌𑄴 𑄦𑄧𑄠𑄴 𑄘𑄫𑄢𑄧𑄢𑄴 𑄃𑄉𑄌𑄴 𑄜𑄢𑄨
		𑄞𑄣𑄧𑄇𑄴 𑄘𑄫𑄢𑄧𑄖𑄴 𑄡𑄁𑅁 </p>

<p>
𑄟𑄪𑄎𑄪𑄋𑄧𑄢𑄴 𑄇𑄧𑄙 𑄃𑄬𑄇𑄴𑄝𑄢𑄴 𑄞𑄝𑄨 𑄌𑄬𑄭</p>

<p>𑄘𑄨𑄚𑄪𑄚𑄴 𑄡𑄚𑄴 𑄣𑄢𑄳𑄦𑄬 𑄣𑄢𑄳𑄦𑄬 𑄖𑄢 𑄦𑄣𑄬 𑄖𑄢
𑄥𑄬𑄭 𑄣𑄧𑄉𑄬 𑄎𑄨𑄁𑄇𑄚𑄨𑄢𑄴 𑄃𑄠𑄪 𑄡𑄠𑄴 𑄈𑄧𑄠𑄴;
𑄡𑄬𑄭 𑄛𑄚𑄨 𑄣𑄟𑄨 𑄃𑄬𑄏𑄬 𑄉𑄁 𑄝𑄬𑄭
𑄥𑄬𑄭 𑄛𑄚𑄨 𑄃𑄬𑄇𑄴𑄘𑄨𑄚𑄴 𑄟𑄨𑄏𑄨 𑄡𑄠𑄴 𑄘𑄧𑄎𑄳𑄠𑄠𑄴𑅁
𑄃𑄬𑄏𑄚-𑄡𑄚𑄢𑄴 𑄃𑄬𑄭 𑄟𑄚𑄬𑄠𑄮 𑄇𑄪𑄣𑄧𑄖𑄴
𑄟𑄚𑄬𑄭 𑄎𑄧𑄚𑄧𑄟𑄚𑄴 𑄢𑄬𑄘𑄮𑄢𑄴 𑄥𑄧𑄝𑄧𑄚𑄧 𑄥𑄚𑄴 𑄚𑄧𑄠𑄴𑅁
𑄟𑄭𑄪 𑄖𑄧𑄢𑄬 𑄇𑄧𑄁—
𑄃𑄟 𑄃𑄎𑄪-𑄛𑄨𑄎𑄪 𑄖𑄢 𑄃𑄨𑄌𑄬𑄴 𑄚𑄬𑄭, 𑄞𑄝𑄨 𑄌𑄬𑄌𑄴
𑄃𑄬𑄇𑄴𑄘𑄨𑄚𑄴 𑄖𑄢-𑄃𑄮 𑄃𑄬𑄣𑄇𑄴
𑄃𑄟 𑄇𑄬𑄭𑄠𑄬 𑄟𑄠𑄴 𑄢𑄧𑄉𑄬 𑄢𑄧𑄉𑄬 𑄉𑄧𑄋𑄬 𑄡𑄢𑄴 𑄖𑄢 𑄣𑄮-𑄜𑄪𑄘𑄮;
𑄃𑄟𑄨-𑄃𑄮 𑄃𑄬𑄇𑄴𑄘𑄨𑄚𑄴 𑄇𑄨𑄠𑄰𑄱 𑄚𑄧 𑄗𑄬𑄝𑄧𑄁
𑄝𑄚𑄳𑄦 𑄃𑄟 𑄣𑄮-𑄚𑄣𑄴 𑄉𑄧𑄋𑄬 𑄡𑄬𑄝𑄧 𑄛𑄨𑄢𑄨𑄠𑄬 𑄛𑄨𑄢𑄨𑄠𑄬
				𑄖𑄧𑄟𑄴𑄝𑄠𑄴 𑄖𑄧𑄟𑄴𑄝𑄠𑄴;
𑄟𑄪𑄎𑄪𑄋𑄬𑄘𑄨 𑄟𑄪𑄎𑄪𑄋𑄚𑄧𑄢𑄴 𑄚𑄬𑄭 𑄇𑄧𑄚𑄧 𑄃𑄪𑄘𑄮—
𑄛𑄨𑄢𑄨 𑄃𑄬𑄏𑄬 𑄛𑄨𑄢𑄨 𑄡𑄠𑄴, 𑄖𑄧𑄟𑄴𑄝𑄢𑄴 𑄛𑄧𑄢𑄬 𑄖𑄧𑄟𑄴𑄝
𑄚𑄣𑄬 𑄚𑄣𑄬 𑄟𑄪𑄎𑄪𑄋𑄬𑄘𑄨 𑄉𑄧𑄋𑄬 𑄡𑄠𑄴 𑄟𑄚𑄬𑄭𑄠𑄧𑄢𑄴 𑄣𑄮-𑄜𑄪𑄘𑄮;
𑄥𑄣𑄬, 𑄃𑄟𑄨 𑄝𑄬𑄉𑄬 𑄃𑄨𑄌𑄬𑄴 𑄟𑄪𑄎𑄪𑄋𑄬𑄘𑄨 𑄢𑄨𑄚𑄨 𑄌𑄬𑄭—
𑄟𑄪𑄎𑄪𑄋𑄧𑄢𑄴 𑄇𑄧𑄙 𑄃𑄬𑄇𑄴𑄝𑄢𑄴 𑄉𑄧𑄟𑄬𑄘𑄣𑄬 𑄞𑄝𑄨
𑄟𑄪𑄎𑄪𑄋𑄧𑄢𑄴 𑄛𑄨𑄢𑄨𑄖𑄳𑄠𑄠𑄴, 𑄃𑄟𑄨 𑄝𑄬𑄉𑄬 𑄉𑄧𑄟𑄴 𑄇𑄟𑄴 𑄉𑄧𑄢𑄨 𑄡𑄬𑄭,
𑄥𑄧𑄟𑄧𑄠𑄧𑄢𑄴 𑄘𑄧𑄎𑄳𑄠𑄢𑄴 𑄛𑄢𑄧𑄖𑄴 𑄗𑄰𑄱 𑄡𑄬𑄭 𑄃𑄟 𑄒𑄬𑄋𑄧 𑄈𑄪𑄌𑄴;
𑄇𑄮𑄌𑄴𑄛𑄚𑄢𑄴 𑄥𑄧𑄘𑄧𑄉𑄬 𑄥𑄧𑄘𑄧𑄉𑄬 𑄟𑄪𑄎𑄪𑄋𑄚𑄴 𑄉𑄧𑄢𑄨 𑄘𑄨 𑄡𑄬𑄭 𑄛𑄧𑄦𑄴𑄢𑄬 𑄛𑄧𑄦𑄴𑄢𑄬
𑄖𑄢 𑄘𑄧 𑄃𑄟 𑄟𑄚𑄪𑄌𑄴, 𑄃𑄟 𑄥𑄨𑄋𑄮𑄢𑄴-𑄝𑄋𑄮𑄢𑄴,
𑄖𑄢 𑄘𑄧 𑄃𑄟𑄢𑄴 𑄟𑄪𑄎𑄪𑄁 𑄃𑄪𑄎𑄬𑄝𑄢𑄴 𑄉𑄩𑄘𑄧 𑄥𑄪𑄢𑄴;
𑄃𑄬 𑄛𑄨𑄢𑄨, 𑄃𑄮 𑄛𑄨𑄢𑄨 𑄟𑄠𑄴 𑄝𑄚𑄨 𑄘𑄨 𑄡𑄬𑄭 𑄣𑄧𑄣𑄧𑄎𑄧-𑄜𑄧𑄣𑄧𑄎𑄧𑄢𑄴 𑄥𑄮𑄚 𑄢𑄬𑄉,
𑄛𑄧𑄦𑄴𑄢𑄧𑄢𑄴 𑄥𑄋𑄪 𑄎𑄪𑄇𑄴𑄮𑄣𑄴 𑄉𑄧𑄢𑄨 𑄘𑄨 𑄡𑄬𑄭 𑄖𑄧𑄟𑄴𑄝𑄖𑄴𑄪𑄚𑄴 𑄖𑄧𑄟𑄴𑄝𑄠𑄴
𑄦𑄮𑄇𑄴 𑄚 𑄥𑄨𑄠𑄚𑄴 𑄟𑄪𑄎𑄪𑄁, 𑄦𑄮𑄇𑄴 𑄚 𑄥𑄨𑄠𑄚𑄴 𑄞𑄣𑄧𑄇𑄴 𑄘𑄫𑄢𑄴𑅁 </p>

<p>
𑄘𑄪𑄈𑄳𑄠
𑄝𑄢𑄨𑄏𑄬 𑄛𑄚𑄨 𑄝𑄢𑄬 𑄛𑄢
	𑄝𑄢𑄬 𑄎𑄨𑄚𑄨𑄎𑄧𑄢𑄴 𑄘𑄟𑄴,
𑄘𑄪𑄈𑄳𑄠𑄣𑄧𑄉𑄧𑄢𑄴 𑄌𑄨𑄘𑄬 𑄝𑄢𑄬
	𑄏𑄧𑄢𑄬 𑄘𑄪𑄊𑄧𑄢𑄴 𑄊𑄟𑄴𑅁
𑄟𑄧𑄢𑄨𑄌𑄴 𑄃𑄚𑄴𑄘𑄬 𑄥𑄨𑄘𑄮𑄣𑄴 𑄜𑄪𑄢𑄮𑄠𑄴,
	𑄊𑄧𑄢𑄧𑄖𑄴 𑄚𑄧 𑄗𑄠𑄴 𑄌𑄮𑄣𑄴,
𑄃𑄮𑄣𑄮𑄚𑄴𑄥𑄣𑄧𑄖𑄴 𑄎𑄣𑄴 𑄚𑄧 𑄈𑄬𑄣𑄬
	𑄚𑄨𑄖𑄴𑄮 𑄊𑄧𑄢𑄧𑄖𑄴 𑄇𑄮𑄣𑄴𑅁</p>

<p>𑄎𑄨𑄢𑄬𑄚𑄴 𑄚𑄬𑄭𑄠𑄬 𑄇𑄟𑄴 𑄉𑄧𑄢𑄚
	𑄛𑄬𑄑𑄴𑄮 𑄞𑄘𑄬 𑄃𑄪𑄚𑄮,
𑄉𑄝𑄪𑄢𑄴 𑄉𑄬𑄣𑄬 𑄇𑄧𑄠𑄴 𑄉𑄨𑄢𑄮𑄎𑄬
	𑄇𑄟𑄴 𑄘𑄳𑄠 𑄛𑄧𑄢𑄨𑄝𑄧 𑄘𑄪𑄚𑄮𑅁</p>

<p>𑄇𑄟𑄴 𑄇𑄧𑄢𑄧𑄎𑄬 𑄟𑄧𑄚𑄴 𑄚𑄧 𑄝𑄧𑄏𑄬
	𑄝𑄠𑄴 𑄖𑄬 𑄌𑄨𑄘𑄬𑄢𑄴 𑄛𑄋𑄬𑄭,
𑄘𑄪𑄊𑄮𑄢𑄴 𑄃𑄉𑄪𑄚𑄴 𑄟𑄧𑄚𑄧𑄖𑄴 𑄈𑄬𑄣𑄬
	𑄃𑄋𑄢 𑄉𑄧𑄢𑄬 𑄦𑄋𑄬𑄭𑅁</p>

<p>𑄘𑄪𑄈𑄳𑄠𑄣𑄧𑄉𑄧𑄢𑄴 𑄘𑄪𑄊𑄧𑄢𑄴 𑄎𑄧𑄚𑄧𑄟𑄴
	𑄘𑄪𑄊𑄬 𑄘𑄪𑄊𑄬 𑄡𑄠𑄴 𑄉𑄧𑄋𑄨,
𑄘𑄪𑄊𑄧𑄢𑄴 𑄎𑄩𑄝𑄧𑄚𑄴 𑄌𑄧𑄢𑄧𑄖𑄴 𑄝𑄏𑄬
	𑄚𑄨𑄖𑄴𑄮 𑄟𑄢𑄬 𑄣𑄧𑄋𑄨𑅁 </p>

<p>
𑄃𑄧𑄎𑄝𑄨𑄚𑄴 𑄦𑄝 𑄥𑄚𑄴</p>

<p>𑄃𑄧𑄎𑄝𑄨𑄚𑄴 𑄦𑄝 𑄥𑄚𑄴 𑄃𑄧𑄖𑄬𑄴 𑄃𑄧𑄖𑄬𑄴
𑄟𑄧 𑄟𑄧𑄚𑄚𑄬 𑄛𑄬𑄇𑄴 𑄦𑄰𑄱 𑄘𑄪𑄠𑄮 𑄟𑄬𑄣𑄨 𑄃𑄪𑄢𑄨 𑄡𑄠𑄴,
𑄢𑄋𑄟𑄖𑄳𑄠 𑄥𑄧𑄦𑄴𑄢𑄴 𑄜𑄬𑄣𑄬𑄭 𑄇𑄧𑄚𑄧 𑄃𑄬𑄇𑄴 𑄘𑄮𑄣𑄴𑄝𑄨𑄢𑄴
				𑄞𑄧𑄢𑄧𑄚𑄴 𑄉𑄞𑄪𑄢𑄴 𑄥𑄚𑄴
𑄞𑄘𑄧-𑄃𑄏𑄨𑄚𑄧𑄢𑄴 𑄇𑄛𑄴𑄖𑄬𑄭 𑄔𑄬𑄝𑄢𑄴 𑄇𑄬𑄭𑄠𑄉𑄚𑄴 𑄘𑄬𑄉𑄬𑄭
𑄘𑄫𑄢𑄧𑄖𑄴 𑄃 𑄃𑄢𑄧 𑄘𑄫𑄢𑄧𑄖𑄴,
𑄡𑄨𑄙𑄪 𑄥𑄮𑄎𑄴 𑄃𑄉𑄌𑄴 𑄥𑄨𑄙𑄬𑄚𑄴 𑄘𑄨𑄚𑄬𑄭 𑄊𑄪𑄟𑄴 𑄡𑄠𑄴
𑄦𑄬𑄣𑄴 𑄟𑄮𑄚𑄴 𑄃 𑄚𑄨𑄝𑄪𑄣𑄨 𑄖𑄢𑄪𑄟𑄴—
𑄦𑄬𑄣𑄴 𑄟𑄮𑄚𑄴 𑄃 𑄚𑄨𑄉𑄪𑄌𑄴 𑄇𑄮𑄌𑄴𑄛𑄚𑄢𑄴 𑄉𑄪𑄚𑄴𑄏𑄨𑄟𑄪𑄚𑄴𑄏𑄨 𑄎𑄧𑄚𑄧𑄟𑄚𑄴;
𑄛𑄚𑄳𑄠𑄛𑄪𑄇𑄴 𑄡𑄬𑄠𑄬𑄚𑄳𑄠 𑄛𑄚𑄨 𑄚𑄧 𑄦𑄧𑄣𑄬 𑄛𑄧𑄢𑄚𑄴 𑄖𑄧𑄢𑄬𑄭 𑄚𑄧 𑄛𑄢𑄬𑅂
𑄟𑄪𑄢𑄮 𑄘𑄬𑄈𑄳𑄠𑄧𑄌𑄴 𑄇𑄧𑄚𑄧 𑄈𑄬𑄛𑄴—𑄟𑄪𑄢𑄮? 𑄟𑄪𑄢𑄮 𑄊𑄎𑄨
𑄟𑄬𑄊𑄧𑄌𑄇𑄴 𑄞𑄧𑄋𑄚? 𑄥𑄪𑄚𑄳𑄠𑄧𑄌𑄴 𑄚𑄨 𑄇𑄧𑄚𑄧 𑄈𑄬𑄛𑄴
		𑄖𑄚𑄴𑄏𑄋𑄧𑄢𑄴 𑄏𑄧𑄚𑄴𑄏𑄧𑄚𑄚𑄨 𑄢𑄧?
𑄛𑄬𑄉𑄮 𑄉𑄩𑄘𑄧 𑄥𑄪𑄢𑄴? 𑄖𑄭𑄪 𑄇𑄰𑄱 𑄛𑄢𑄧𑄌𑄴
		𑄃𑄉𑄌𑄴-𑄟𑄘𑄨-𑄛𑄚𑄨-𑄦𑄝
𑄟𑄚𑄬𑄠𑄧 𑄟𑄧𑄚𑄧𑄖𑄴𑄪𑄚𑄴 𑄇𑄧𑄖𑄴𑄧𑄟𑄚𑄴 𑄃𑄧𑄎𑄢𑄴 𑄃 𑄝𑄨𑄌𑄴𑄌𑄏𑄨?</p>

<p>𑄟𑄭𑄪 𑄎𑄧𑄚𑄧𑄟𑄚𑄴 𑄌𑄬𑄘𑄪𑄁 𑄌𑄁 𑄢𑄮𑄘𑄬 𑄦𑄁𑄋𑄳𑄠
𑄘𑄧𑄢𑄧𑄟𑄧𑄢𑄧 𑄖𑄟-𑄢𑄧𑄁 𑄇𑄬𑄭𑄠𑄬; 𑄟𑄮𑄚𑄮𑄢𑄴 𑄘𑄝𑄬 𑄘𑄝𑄬 𑄝𑄬𑄋𑄇𑄧𑄋
𑄖𑄮𑄢𑄴𑄝𑄮 𑄛𑄧𑄗𑄴; 𑄞𑄘𑄧-𑄃𑄏𑄨𑄚𑄧𑄢𑄴 𑄥𑄮𑄚-𑄢𑄧𑄁 𑄎𑄪𑄟𑄴; 𑄚𑄨𑄘𑄪𑄁 𑄌𑄁
𑄚𑄨𑄏𑄬𑄎𑄬 𑄚𑄨𑄏𑄬𑄎𑄬 𑄚𑄪𑄠𑄮 𑄙𑄚𑄧𑄢𑄴 𑄟𑄨𑄙𑄬𑄭𑄠𑄬 𑄖𑄪𑄟𑄴𑄝𑄏𑄧𑄢𑄴
				𑄟𑄨𑄙𑄬 𑄖𑄪𑄟𑄴𑄝𑄌𑄴—
𑄥𑄬𑄚𑄧𑄖𑄳𑄠𑄠𑄴 𑄟𑄧 𑄟𑄧𑄚𑄚𑄬 𑄡𑄬𑄘𑄧 𑄌𑄠𑄴 𑄟𑄮𑄚𑄮 𑄃𑄨𑄙𑄪 
𑄡𑄨𑄙𑄪 𑄟𑄧𑄢𑄴 𑄃𑄉𑄧 𑄛𑄨𑄢𑄨𑄢𑄴 𑄚𑄪𑄚𑄴𑄏𑄮 𑄊𑄟𑄴 𑄃 𑄘𑄪𑄇𑄴-𑄇𑄟𑄧𑄢𑄴 
				𑄥𑄨𑄋𑄮𑄢𑄴 𑄇𑄪𑄝𑄨 𑄃𑄊𑄬;
𑄟𑄧 𑄟𑄧𑄚𑄚𑄬 𑄡𑄬𑄘𑄧 𑄌𑄠𑄴 𑄖𑄚𑄴𑄏𑄋𑄧 𑄃𑄨𑄙𑄪
𑄡𑄬 𑄝𑄚𑄳𑄦 𑄛𑄧𑄢𑄚𑄴 𑄘𑄮𑄠𑄬𑄭 𑄇𑄮𑄌𑄴𑄛𑄚 𑄘𑄨 𑄎𑄚𑄬;
𑄟𑄧 𑄟𑄧𑄚𑄚𑄬 𑄡𑄬𑄘𑄧 𑄌𑄠𑄴 𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄘𑄧𑄉𑄨𑄚𑄧 𑄦𑄝 𑄃𑄨𑄙𑄪
𑄡𑄬 𑄦𑄝𑄠𑄴 𑄏𑄨𑄟𑄨𑄘𑄧𑄖𑄴 𑄇𑄬𑄭𑄠𑄬𑄢𑄴 𑄘𑄪𑄊𑄧𑄢𑄴 𑄊𑄟𑄴 𑄥𑄪𑄉𑄬𑄭 𑄘𑄨 𑄛𑄢𑄬𑅁 </p>

<p>
𑄞𑄣𑄧𑄇𑄴 𑄘𑄫𑄢𑄧𑄖𑄴 𑄟𑄭𑄪 𑄡𑄬𑄝𑄢𑄴 𑄌𑄁</p>

<p>𑄞𑄣𑄧𑄇𑄴 𑄘𑄫𑄢𑄧𑄖𑄴 𑄟𑄭𑄪 𑄡𑄬𑄝𑄢𑄴 𑄌𑄁—𑄡𑄨𑄙𑄪 𑄦𑄝𑄨𑄣𑄬𑄌𑄴 𑄚𑄬𑄭
𑄝𑄧-𑄚𑄨𑄏𑄬𑄌𑄴 𑄚𑄬𑄭, 𑄚𑄬𑄭 𑄛𑄧𑄣𑄨𑄑𑄨𑄥𑄨𑄠𑄚𑄧𑄢𑄴 𑄉𑄧𑄝𑄉𑄧𑄝𑄨 𑄣𑄬𑄇𑄴𑄌𑄢𑄴
𑄥𑄧𑄟𑄧𑄠𑄴 𑄇𑄘𑄬𑄝𑄢𑄴 𑄚𑄋𑄬 𑄚𑄬𑄭 𑄟𑄧𑄘𑄴 𑄈𑄬𑄭 𑄌𑄪𑄘𑄪 𑄦𑄧𑄚,
𑄚𑄬𑄭 𑄢𑄧 𑄥𑄢-𑄥𑄢𑄨 𑄖𑄬𑄁𑄖𑄬𑄋𑄮𑄢𑄨 𑄚𑄌𑄴, 𑄚𑄬𑄭 𑄇𑄧𑄙𑄠𑄴 𑄇𑄧𑄙𑄠𑄴
𑄘𑄨𑄠𑄬-𑄘𑄨, 𑄃𑄬𑄇𑄴𑄮 𑄥𑄨𑄣𑄧𑄖𑄴𑄧𑄣𑄬 𑄃𑄬𑄇𑄴𑄮 𑄇𑄋𑄢 𑄚𑄬𑄭,
𑄚𑄬𑄭 𑄇𑄧𑄙 𑄘𑄨𑄚𑄬𑄭 𑄇𑄧𑄙 𑄚𑄧 𑄢𑄊𑄚𑄢𑄴 𑄥𑄮𑄘𑄳𑄠 𑄇𑄧𑄙…
			    𑄚𑄬𑄭 𑄌𑄨𑄘𑄬-𑄌𑄧𑄎𑄴𑄎…</p>

<p>𑄞𑄣𑄧𑄇𑄴 𑄘𑄫𑄢𑄧𑄖𑄴 𑄟𑄭𑄪 𑄡𑄬𑄝𑄢𑄴 𑄌𑄁, 𑄡𑄬𑄝𑄢𑄴 𑄌𑄁
𑄡𑄨𑄙𑄪 𑄝𑄚𑄳𑄦 𑄉𑄌𑄴-𑄝𑄌𑄴-𑄏𑄢𑄴-𑄖𑄢𑄪𑄟𑄴-𑄟𑄮𑄚𑄴𑄟𑄪𑄢𑄮,
𑄚𑄚𑄚𑄴 𑄝𑄝𑄧𑄘𑄧𑄢𑄴 𑄛𑄬𑄉𑄮 𑄢𑄧, 𑄘𑄧𑄉𑄨𑄚𑄧𑄢𑄴 𑄦𑄝,
𑄦𑄬𑄣𑄬 𑄥𑄮𑄎𑄬 𑄦𑄟𑄨𑄎𑄬 𑄈𑄢 𑄦𑄧𑄠𑄴 𑄡𑄨𑄙𑄪
𑄃𑄉𑄏𑄧𑄢𑄴 𑄟𑄬𑄇𑄴𑄇𑄚𑄨 𑄦𑄧𑄝𑄇𑄴 𑄟𑄧 𑄥𑄧𑄟𑄢𑄴,
𑄖𑄚𑄴𑄏𑄋𑄧𑄢𑄴 𑄏𑄧𑄚𑄴𑄏𑄧𑄚𑄚𑄨 𑄦𑄧𑄝𑄧 𑄟𑄧 𑄉𑄩𑄘𑄧𑄢𑄴 𑄥𑄪𑄢𑄴,
𑄡𑄨𑄙𑄪 𑄟𑄚𑄴𑄎𑄳𑄠𑄬 𑄟𑄚𑄴𑄎𑄳𑄠𑄬 𑄛𑄧𑄢𑄚𑄴 𑄘𑄮𑄠𑄬𑄭 𑄈𑄝𑄈𑄝𑄨 𑄦𑄧𑄠𑄴𑅁</p>

<p>𑄟𑄮𑄚𑄮 𑄖𑄪𑄉𑄪𑄚𑄮𑄖𑄴 𑄚𑄧 𑄦𑄧𑄣𑄬 𑄘𑄝𑄧𑄖𑄴 𑄃𑄬𑄇𑄴𑄇𑄚𑄴 𑄊𑄧𑄢𑄴 𑄝𑄚𑄬𑄟𑄴 
𑄦𑄮𑄇𑄴 𑄥𑄨𑄠𑄚𑄴 𑄉𑄏𑄧𑄢𑄴, 𑄦𑄮𑄇𑄴 𑄝𑄏𑄧𑄢𑄴, 𑄦𑄮𑄇𑄴 𑄇𑄋𑄢 𑄈𑄧𑄇𑄴 𑄛𑄢—
𑄇𑄝𑄨𑄣𑄴 𑄥𑄪𑄘𑄮𑄖𑄴𑄪𑄝𑄨𑄢𑄴 𑄝𑄳𑄦 𑄥𑄚𑄴 𑄉𑄪𑄌𑄬𑄴𑄠𑄳𑄠𑄬-𑄟𑄪𑄌𑄬𑄴𑄠𑄳𑄠𑄬 𑄦𑄧𑄝𑄧,
𑄥𑄧𑄟𑄢𑄬 𑄟𑄧𑄢𑄴 𑄟𑄮𑄇𑄴, 𑄟𑄧𑄢𑄴 𑄛𑄪𑄠𑄮—
𑄙𑄉𑄬 𑄛𑄎𑄬 𑄘𑄨-𑄃𑄢𑄨 𑄚𑄧 𑄦𑄧𑄣𑄬 𑄃𑄬𑄇𑄴 𑄃𑄢𑄨 𑄙𑄚𑄧𑄢𑄴 𑄎𑄪𑄟𑄴,
𑄣𑄧𑄁𑄉𑄛𑄧𑄢 𑄝𑄨𑄚𑄨 𑄗𑄬𑄝𑄧, 𑄥𑄬 𑄥𑄧𑄟𑄢𑄬 𑄎𑄬𑄙𑄬𑄚,
𑄟𑄮𑄇𑄳𑄠-𑄊𑄧𑄌𑄳𑄠 𑄃 𑄥𑄧𑄠𑄴𑄥𑄉𑄧𑄢𑄴 𑄚𑄚𑄚𑄴 𑄖𑄮𑄚𑄴𑄛𑄖𑄴;
𑄟𑄮𑄚𑄮 𑄣𑄬𑄎𑄖𑄴 𑄌𑄨𑄉𑄮𑄚𑄴 𑄍𑄧𑄢—𑄛𑄚𑄨𑄠𑄚𑄴 𑄦𑄧𑄝𑄧 𑄎𑄪𑄢𑄮—
					𑄦𑄧𑄝𑄧 𑄛𑄧𑄦𑄴𑄚𑄴,
𑄌𑄨𑄖𑄴-𑄇𑄧𑄣𑄴𑄎𑄳𑄠 𑄘𑄬𑄊 𑄡𑄠𑄴-𑄡𑄠𑄴, 𑄇𑄋𑄢-𑄃𑄨𑄎𑄬-𑄥𑄟𑄪𑄇𑄴 𑄥𑄧𑄠𑄴𑄥𑄉𑄧𑄢𑄴—
𑄛𑄨𑄚𑄮𑄚𑄴𑄜𑄘-𑄌𑄮𑄈𑄴𑄜𑄘-𑄝𑄬𑄉𑄬𑄚𑄭 𑄥𑄎𑄪𑄢𑄨𑄝𑄇𑄴 𑄚𑄬𑄭-𑄃𑄣𑄴𑄏𑄨;
𑄇𑄠𑄴𑄇𑄪𑄢𑄬 𑄜𑄧𑄣𑄴𑄛𑄉𑄮𑄢𑄧𑄢𑄴 𑄝𑄉𑄨𑄎 𑄃 𑄣𑄘𑄛𑄘𑄢𑄴 𑄈𑄬𑄖𑄴—
𑄡𑄢𑄬 𑄇𑄧𑄠𑄴 𑄖𑄧𑄎𑄨𑄟𑄴𑄛𑄪𑄢𑄮, 𑄟𑄭𑄪 𑄡𑄬𑄝𑄢𑄴 𑄌𑄁—
			𑄡𑄬𑄝𑄢𑄴 𑄌𑄁 𑄞𑄣𑄧𑄇𑄴 𑄘𑄫𑄢𑄧𑄖𑄴—
𑄝𑄬𑄣𑄳𑄠 𑄟𑄙𑄚𑄴 𑄝𑄬𑄣𑄚𑄴 𑄉𑄬𑄣𑄬 𑄇𑄟𑄧𑄖𑄴𑄪𑄚𑄴 𑄃𑄎𑄬𑄢𑄴 𑄦𑄰𑄱
𑄃𑄨𑄎𑄮𑄢𑄮𑄖𑄴 𑄝𑄪𑄠𑄬𑄢𑄴 𑄈𑄬𑄟𑄴, 𑄎𑄪𑄚𑄮 𑄛𑄧𑄦𑄴𑄢𑄧𑄖𑄴 𑄥𑄪𑄚𑄨𑄟𑄴 
				𑄃𑄪𑄞𑄮𑄉𑄩𑄖𑄴-𑄝𑄢𑄧𑄟𑄳𑄦𑄥𑄴
𑄞𑄣𑄧𑄇𑄴 𑄘𑄫𑄢𑄧𑄖𑄴𑄪𑄚𑄴 𑄝𑄪𑄠𑄬𑄢𑄬 𑄃𑄚𑄨𑄝𑄧 𑄥𑄨𑄋-𑄙𑄪𑄙𑄪𑄇𑄴 𑄃 𑄈𑄬𑄁𑄉𑄳𑄢𑄧𑄋𑄧𑄢𑄴
					𑄚𑄮𑄚𑄬𑄠𑄳𑄠𑄬 𑄢𑄧,
𑄝𑄪𑄠𑄬𑄢𑄴 𑄃𑄬𑄝𑄧 𑄛𑄨𑄝𑄨𑄢𑄴 𑄛𑄨𑄝𑄨𑄢𑄴, 𑄇𑄧𑄣𑄧𑄇𑄣 𑄚𑄬𑄭
𑄌𑄮𑄊𑄮𑄛𑄘 𑄣𑄟𑄨 𑄃𑄬𑄝𑄧 𑄣𑄢𑄳𑄦𑄬 𑄣𑄢𑄳𑄦𑄬, 𑄢𑄬𑄖𑄴 𑄚𑄨𑄏𑄪𑄟𑄴 𑄦𑄧𑄝𑄧
𑄈𑄬𑄞𑄬 𑄈𑄬𑄞𑄬 𑄦𑄧𑄣𑄬 𑄥𑄪𑄚𑄮 𑄡𑄬𑄝𑄧 𑄦𑄪𑄢𑄨𑄁-𑄌𑄧𑄋𑄧𑄢 
			𑄚𑄧 𑄦𑄧𑄣𑄬 𑄦𑄧𑄉𑄧𑄣𑄧𑄇𑄴 𑄓𑄧𑄉𑄧𑄢𑄚𑄢𑄴 𑄢𑄧,
𑄟𑄮𑄉𑄬 𑄛𑄪𑄠𑄰𑄱 𑄥𑄬𑄇𑄬𑄴 𑄚𑄨𑄌𑄨𑄘𑄬 𑄊𑄪𑄟𑄬 𑄊𑄪𑄟𑄴—𑄛𑄨𑄖𑄴𑄗𑄨𑄟𑄨 𑄃𑄧𑄣𑄧𑄢𑄴;
𑄚𑄨𑄌𑄨𑄘𑄬 𑄢𑄬𑄖𑄴 𑄡𑄬𑄭 𑄣𑄢𑄳𑄦𑄬 𑄣𑄢𑄳𑄦𑄬 𑄜𑄪𑄘𑄨𑄝𑄧 𑄘𑄨𑄚𑄧 𑄛𑄧𑄦𑄴𑄢𑄴,
𑄢𑄋 𑄌𑄨𑄇𑄴 𑄌𑄨𑄇𑄴 𑄝𑄬𑄣𑄚𑄬 𑄛𑄪𑄉𑄬𑄘𑄨 𑄦𑄎𑄨𑄝𑄧,
𑄦𑄎𑄨𑄝𑄧 𑄟𑄧𑄢𑄴 𑄟𑄮𑄉𑄬, 𑄟𑄧𑄢𑄴 𑄛𑄪𑄠𑄰𑄱,
𑄟𑄭𑄪-𑄃𑄮 𑄦𑄎𑄨𑄟𑄴—𑄡𑄢𑄴 𑄚𑄁 𑄥𑄪𑄉𑄮𑄢𑄴 𑄦𑄎𑄨
𑄖𑄢𑄴𑄛𑄧𑄢𑄴 𑄟𑄪𑄎𑄪𑄋𑄧𑄢𑄴 𑄃𑄧𑄎𑄢𑄴 𑄜𑄪𑄣𑄴 𑄝𑄉𑄨𑄎 𑄢𑄨𑄚𑄨 𑄌𑄬𑄭 𑄌𑄬𑄭
𑄟𑄭𑄪 𑄝𑄧𑄣𑄴𑄛𑄬𑄭𑄠𑄬 𑄚𑄨𑄏𑄬𑄌𑄴 𑄜𑄬𑄣𑄬𑄟𑄴…
𑄑𑄚𑄨𑄟𑄴 𑄜𑄬𑄣𑄬𑄟𑄴… 𑄑𑄚𑄨𑄟𑄴 𑄜𑄬𑄣𑄬𑄟𑄴… </p>

<p>
𑄖𑄚𑄴𑄏𑄁</p>

<p>𑄟𑄬𑄊𑄧𑄌𑄇𑄴 𑄃𑄉𑄏𑄧𑄢𑄴
𑄏𑄧𑄢𑄴 𑄏𑄧𑄢𑄴 𑄘𑄨𑄣𑄧 𑄏𑄧𑄢𑄴 
	𑄛𑄧𑄢𑄚𑄴 𑄃𑄪𑄙𑄨𑄣𑄧 𑄎𑄉𑄨—
𑄦𑄮𑄌𑄴 𑄦𑄧𑄣𑄧 𑄉𑄧𑄋𑄬 𑄡𑄁
𑄥𑄧𑄁𑄥𑄢𑄴 𑄢𑄨𑄚𑄨 𑄌𑄁
	𑄉𑄧𑄁 𑄚𑄧 𑄛𑄢𑄧𑄁 𑄢𑄊𑄨𑅁
𑄝𑄬𑄚𑄳𑄠𑄢𑄴 𑄝𑄬𑄣𑄧 𑄝𑄧𑄦𑄴𑄢𑄴
𑄘𑄬𑄊𑄨𑄚𑄬𑄭 𑄟𑄧𑄚𑄬 𑄇𑄧𑄢𑄴
	𑄎𑄩𑄝𑄧𑄚𑄧𑄢𑄴 𑄉𑄩𑄖𑄴 𑄉𑄁,
𑄛𑄧𑄢𑄚𑄚𑄬 𑄓𑄉𑄨 𑄇𑄧𑄣𑄧
𑄟𑄧𑄚𑄚𑄧𑄖𑄴 𑄦𑄮𑄌𑄴 𑄦𑄧𑄣𑄧
	𑄝𑄬𑄇𑄴 𑄉𑄧𑄙 𑄞𑄋𑄨 𑄡𑄁𑅁
𑄦𑄎𑄨 𑄇𑄨𑄘𑄨𑄇𑄴 𑄇𑄨𑄘𑄨𑄇𑄴
𑄇𑄬𑄭𑄠𑄬 𑄙𑄨𑄘𑄨𑄇𑄴 𑄙𑄨𑄘𑄨𑄇𑄴
	𑄟𑄪𑄎𑄪𑄋𑄬 𑄘𑄨𑄣𑄪𑄁 𑄣𑄧𑄢𑄴,
𑄘𑄨𑄚𑄴 𑄚𑄬𑄭 𑄢𑄬𑄖𑄴 𑄚𑄬𑄭
𑄡𑄬 𑄡𑄚𑄢𑄴 𑄗𑄪𑄟𑄴 𑄚𑄬𑄭
	𑄡𑄁 𑄟𑄭𑄪 𑄗𑄧𑄢𑄴 𑄗𑄧𑄢𑄴𑅁</p>

<p>𑄃𑄪𑄎𑄬 𑄡𑄁 𑄉𑄧𑄋𑄬 𑄡𑄁
𑄚𑄁 𑄟𑄧𑄢𑄴 𑄖𑄚𑄴𑄏𑄁
𑄟𑄪𑄎𑄪𑄋𑄮𑄖𑄴 𑄡𑄨𑄠𑄚𑄴 𑄛𑄁
𑄞𑄋𑄨 𑄡𑄁 𑄞𑄋𑄨 𑄡𑄁…</p>

<p>𑄟𑄮𑄚𑄮 𑄥𑄬𑄢𑄬 𑄊𑄧𑄢𑄴 𑄟𑄧𑄢𑄴
𑄚𑄬𑄭 𑄣𑄎𑄴 𑄚𑄬𑄭 𑄘𑄧𑄢𑄴
	𑄇𑄟𑄴 𑄟𑄧𑄢𑄴 𑄃𑄪𑄎𑄚,
𑄥𑄧𑄢𑄴 𑄥𑄧𑄢𑄴 𑄏𑄧𑄢𑄴 𑄏𑄧𑄢𑄴
𑄟𑄮𑄚𑄴 𑄞𑄋𑄨 𑄣𑄟𑄧𑄋𑄧𑄢𑄴
	𑄟𑄧𑄢𑄴 𑄝𑄚𑄳𑄦 𑄦𑄘𑄚𑅁</p>

<p>𑄇𑄪𑄣𑄴 𑄞𑄋𑄬 𑄞𑄇𑄴 𑄞𑄇𑄴
𑄃𑄪𑄙𑄬 𑄜𑄬𑄕 𑄌𑄇𑄴 𑄌𑄇𑄴
	𑄈𑄪𑄠𑄁 𑄉𑄪𑄎𑄪𑄢𑄨 𑄃𑄪𑄙𑄬,
𑄞𑄋𑄨𑄣𑄬 𑄞𑄋𑄮𑄇𑄴 𑄛𑄢𑄴
𑄦𑄧𑄣𑄬 𑄦𑄮𑄇𑄴 𑄍𑄢𑄴𑄈𑄢𑄴 
	𑄟𑄧𑄚𑄚𑄧𑄖𑄴 𑄛𑄨𑄢𑄬 𑄚𑄧 𑄜𑄪𑄘𑄬𑅁</p>

<p>𑄇𑄮𑄌𑄴𑄛𑄚 𑄚𑄬𑄭 𑄟𑄧𑄢𑄴
𑄚𑄬𑄭 𑄟𑄧𑄢𑄴 𑄦𑄃𑄮𑄎𑄧𑄢𑄴 
	𑄚𑄬𑄭 𑄚𑄬𑄭—𑄚𑄬𑄭 𑄝𑄪𑄇𑄴,
𑄟𑄧𑄚𑄴 𑄇𑄢𑄴 𑄉𑄬𑄣𑄧 𑄞𑄋𑄨
𑄎𑄪𑄟𑄴 𑄇𑄢𑄴 𑄉𑄬𑄣𑄧 𑄦𑄋𑄨
	𑄚𑄧 𑄝𑄪𑄏𑄧𑄁 𑄥𑄪𑄈𑄴𑄴-𑄘𑄪𑄈𑄴𑅁</p>

<p>𑄝𑄬𑄋𑄇𑄧𑄋 𑄟𑄪𑄢𑄮𑄟𑄪𑄢𑄨
𑄡𑄁 𑄟𑄭𑄪 𑄊𑄪𑄢𑄨 𑄊𑄪𑄢𑄨
	𑄞𑄋𑄨𑄌𑄪𑄢𑄨 𑄇𑄪𑄢𑄬 𑄣𑄧𑄁,
𑄎𑄩𑄝𑄧𑄚𑄧𑄢𑄴 𑄃𑄬𑄭 𑄉𑄚𑄴
𑄚𑄧 𑄜𑄪𑄢𑄠𑄴 𑄎𑄧𑄚𑄧𑄟𑄚𑄴
	𑄥𑄧𑄟𑄧𑄠𑄧𑄢𑄴 𑄗𑄪𑄟𑄴 𑄥𑄧𑄁𑅁</p>

<p>𑄥𑄧𑄚𑄴 𑄥𑄧𑄚𑄴 𑄏𑄧𑄚𑄴 𑄏𑄧𑄚𑄴
𑄦𑄘𑄨 𑄡𑄁 𑄗𑄧𑄚𑄴 𑄗𑄧𑄚𑄴
	𑄏𑄪𑄚𑄴𑄏𑄪𑄚𑄨 𑄘𑄨-𑄒𑄬𑄋𑄧𑄖𑄴,
𑄘𑄧𑄎𑄳𑄠𑄖𑄴 𑄟𑄭𑄪 𑄡𑄬𑄟𑄴
𑄎𑄨𑄘𑄚𑄢𑄴 𑄉𑄩𑄖𑄴 𑄉𑄬𑄟𑄴
	𑄦𑄮𑄌𑄴 𑄟𑄧𑄢𑄴 𑄃𑄬 𑄟𑄧𑄚𑄧𑄖𑄴𑅁</p>

<p>𑄛𑄨𑄌𑄴 𑄜𑄨𑄢𑄨 𑄢𑄨𑄚𑄨 𑄌𑄚
𑄚𑄬𑄭 𑄟𑄧𑄢𑄴 𑄛𑄨𑄢𑄬 𑄛𑄚
	𑄟𑄪𑄎𑄪𑄋𑄚𑄴 𑄢𑄨𑄚𑄨 𑄌𑄁,
𑄇𑄨 𑄘𑄨𑄣𑄪𑄁 𑄚𑄧 𑄞𑄝𑄧𑄁
𑄦𑄎𑄬𑄣𑄬-𑄃𑄧 𑄚𑄧 𑄇𑄚𑄧𑄁
	𑄃𑄪𑄎𑄚𑄢𑄴 𑄉𑄩𑄖𑄴 𑄉𑄁𑅁</p>

<p>𑄚𑄚 𑄘𑄬𑄌𑄴 𑄞𑄧𑄋𑄨𑄣𑄪𑄁
𑄥𑄬𑄌𑄴𑄟𑄬𑄌𑄴 𑄣𑄪𑄋𑄨𑄣𑄪𑄁
	𑄘𑄬𑄊𑄨𑄣𑄪𑄁 𑄝𑄧𑄢𑄴𑄉𑄁,
𑄦𑄮𑄌𑄴 𑄟𑄧𑄢𑄴 𑄛𑄪𑄢𑄬𑄣𑄧
𑄟𑄪𑄎𑄪𑄋𑄚𑄴 𑄜𑄪𑄢𑄬𑄣𑄧
	𑄎𑄩𑄝𑄧𑄚𑄧𑄢𑄴 𑄉𑄩𑄖𑄴 𑄉𑄁𑅁 </p>


<h3>𑄣𑄋𑄮𑄚𑄨</h3>

<p>𑄇𑄪𑄙𑄪 𑄖𑄭𑄪 𑄛𑄧𑄢𑄚𑄨, 𑄇𑄧, 𑄇𑄧𑄟𑄧𑄣𑄬 𑄃𑄬𑄝𑄬
𑄛𑄨𑄖𑄴𑄗𑄨𑄟𑄨 𑄛𑄧𑄙𑄬 𑄦𑄘𑄨 𑄡𑄘𑄬 𑄖𑄮𑄉𑄬𑄭 𑄡𑄁
𑄖𑄭𑄪 𑄦𑄧𑄣𑄬 𑄣𑄋𑄮𑄚𑄨—𑄟𑄭𑄪 𑄦𑄧𑄣𑄪𑄁 𑄣𑄁
𑄟𑄧𑄚𑄚𑄧𑄖𑄴 𑄃𑄬𑄭 𑄉𑄩𑄖𑄴 𑄇𑄨 𑄖𑄭𑄪 𑄚𑄧 𑄉𑄬𑄝𑄬?</p>

<p>𑄃𑄬 𑄎𑄧𑄚𑄧𑄟𑄬 𑄖𑄧𑄢𑄬 𑄇𑄨 𑄚𑄧 𑄛𑄬𑄟𑄴 𑄥𑄣𑄬?
𑄍𑄧𑄢𑄚𑄣𑄧 𑄛𑄚𑄨 𑄥𑄚𑄴 𑄎𑄨𑄁𑄇𑄚𑄨 𑄦𑄘𑄬
𑄉𑄧𑄟𑄴 𑄇𑄨 𑄣𑄉𑄬𑄚𑄨 𑄣𑄋𑄧𑄢𑄴 𑄣𑄋𑄮𑄚𑄨 𑄝𑄘𑄬—
𑄇𑄣𑄴 𑄃𑄬𑄭 𑄇𑄣𑄴 𑄡𑄢𑄴, 𑄃𑄬𑄝𑄬 𑄇𑄧𑄚𑄴 𑄇𑄣𑄬?</p>

<p>𑄝𑄨𑄎𑄧𑄉𑄬 𑄘𑄧 𑄇𑄧𑄚𑄧 𑄈𑄬𑄛𑄴 𑄟𑄨𑄎𑄬 𑄘𑄧 𑄚𑄧 𑄇𑄧𑄠𑄴
𑄦𑄎𑄟𑄨𑄏𑄬 𑄘𑄬𑄚𑄴-𑄝𑄁 𑄖𑄪𑄣𑄴𑄝𑄨𑄌𑄴 𑄉𑄧𑄢𑄬
𑄌𑄨𑄖𑄴 𑄘𑄨𑄊𑄮𑄣𑄴 𑄟𑄧𑄚𑄚𑄴 𑄖𑄧 𑄃𑄪𑄞𑄮𑄖𑄴 𑄣𑄧𑄠𑄴
𑄝𑄪𑄠𑄬𑄢𑄧𑄢𑄴 𑄏𑄧𑄣𑄴𑄉 𑄃𑄬𑄣𑄬 𑄟𑄧𑄚𑄚𑄴 𑄣𑄧𑄢𑄬𑅁</p>

<p>𑄦𑄭𑄣𑄪𑄟𑄴 𑄘𑄋 𑄦𑄘𑄬 𑄟𑄧𑄚𑄴 𑄢𑄧𑄙𑄬 𑄈𑄬𑄣𑄬
𑄏𑄘𑄨 𑄃𑄠𑄴 𑄃𑄮 𑄣𑄋𑄮𑄚𑄨 𑄇𑄮𑄌𑄴 𑄡𑄪𑄚𑄨 𑄛𑄬𑄣𑄬𑅁 </p>

<p>
𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄃𑄮 𑄝𑄪𑄠𑄬𑄢𑄚𑄴</p>

<p>𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄃𑄮 𑄝𑄪𑄠𑄬𑄢𑄚𑄴
𑄇𑄪𑄖𑄴𑄪𑄚𑄴 𑄃𑄬𑄏𑄧𑄢𑄴 𑄇𑄪𑄙𑄪 𑄡𑄬𑄝𑄬
𑄃𑄬𑄭 𑄛𑄧𑄙𑄬 𑄇𑄨 𑄃 𑄜𑄨𑄢𑄨 𑄃𑄬𑄝𑄬?
𑄇𑄰𑄱 𑄡-𑄚 𑄖𑄭𑄪 𑄇𑄧𑄚𑄴 𑄟𑄪𑄣𑄪𑄉𑄧𑄖𑄴 𑄖𑄧𑄢𑄴 𑄊𑄧𑄢𑄚𑄴!</p>

<p>𑄃𑄬𑄭 𑄛𑄧𑄙𑄬𑄘𑄨 𑄚𑄨𑄖𑄴𑄮 𑄃𑄬𑄏𑄧𑄌𑄴
𑄟𑄧 𑄇𑄬𑄭𑄠𑄬 𑄟𑄠𑄴 𑄃𑄬𑄭𑄚𑄬 𑄊𑄬𑄎𑄧𑄌𑄴
	𑄇𑄨𑄠𑄧𑄎𑄧𑄚𑄧 𑄟𑄧𑄚𑄧𑄢𑄴 𑄇𑄧𑄙 𑄥𑄪𑄚𑄧𑄘𑄬 𑄖𑄭𑄪 𑄘𑄧 𑄚𑄧 𑄌𑄌𑄴;
𑄇𑄨𑄠𑄧𑄎𑄧𑄚𑄬 𑄖𑄧𑄢𑄬 𑄚𑄧 𑄛𑄚𑄴 𑄣𑄉𑄧𑄖𑄴
𑄇𑄪𑄚𑄴𑄇𑄪𑄚𑄬𑄭𑄚𑄬 𑄟𑄧𑄢𑄴 𑄇𑄚𑄧𑄢𑄴 𑄙𑄉𑄧𑄖𑄴
	𑄇𑄨𑄠𑄧𑄢𑄴 𑄉𑄩𑄖𑄴 𑄖𑄭𑄪 𑄥𑄪𑄚𑄬𑄭 𑄟𑄧𑄢𑄬 𑄘𑄨 𑄡𑄌𑄴𑅁</p>

<p>𑄈𑄧𑄢𑄚𑄴 𑄘𑄨𑄚𑄧𑄖𑄴 𑄎𑄪𑄢𑄮 𑄉𑄧𑄢𑄨
𑄡𑄬𑄇𑄬𑄴 𑄃𑄬𑄏𑄧𑄌𑄴 𑄃𑄝𑄙 𑄉𑄧𑄢𑄨
	𑄃𑄬𑄭 𑄇𑄬𑄭𑄠𑄬𑄉𑄚𑄴 𑄇𑄬𑄎𑄚𑄴 𑄎𑄪𑄢𑄬𑄭 𑄘𑄨 𑄡𑄌𑄴;
𑄇𑄬𑄭𑄠𑄬 𑄚𑄬𑄭 𑄖𑄧𑄢𑄴 𑄙𑄧𑄢𑄨 𑄚𑄧 𑄛𑄁
𑄖𑄭𑄪 𑄚𑄧 𑄃𑄬𑄣𑄬 𑄃 𑄟𑄭𑄪 𑄛𑄨𑄢𑄬 𑄛𑄁—
	𑄥𑄧𑄟𑄢𑄬 𑄃𑄚𑄨 𑄜𑄪𑄣𑄧𑄢𑄴 𑄖𑄪𑄟𑄴𑄝𑄌𑄴
	𑄚𑄉𑄧𑄖𑄴 𑄌𑄪𑄟𑄬𑄭 𑄘𑄨 𑄡𑄌𑄴,
𑄇𑄨𑄠𑄧𑄎𑄧𑄚𑄧𑄢𑄴 𑄟𑄧𑄚𑄧𑄢𑄴 𑄇𑄧𑄙 𑄥𑄪𑄚𑄴𑄘𑄬 𑄖𑄭𑄪 𑄘𑄧 𑄚𑄧 𑄌𑄌𑄴𑅁</p>

<p>𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄃𑄮 𑄝𑄪𑄠𑄬𑄢𑄚𑄴 
𑄟𑄧𑄢𑄴 𑄣𑄋𑄮𑄚𑄨 𑄟𑄧𑄢𑄴 𑄛𑄧𑄢𑄚𑄚𑄴—
	𑄇𑄰𑄱 𑄚𑄧 𑄛𑄢𑄧𑄁 𑄖𑄬 𑄃𑄨𑄇𑄬𑄴 𑄇𑄪𑄙𑄪 𑄃𑄊𑄬,
𑄥𑄧𑄟𑄢𑄬 𑄃𑄚𑄨𑄌𑄴 𑄣𑄉𑄧𑄖𑄴 𑄛𑄬𑄣𑄬
𑄙𑄪𑄖𑄴 𑄙𑄪𑄢𑄨 𑄗𑄠𑄴 𑄥𑄨𑄠𑄬 𑄦𑄧𑄣𑄬-𑄚𑄧-𑄦𑄧𑄣𑄬
	𑄟𑄧𑄢𑄴 𑄛𑄧𑄢𑄚𑄬 𑄖𑄢𑄬 𑄞𑄢𑄨 𑄌𑄬𑄝𑄢𑄴 𑄟𑄊𑄬𑅁</p>

<p>𑄖𑄭𑄪 𑄦𑄧𑄣𑄬 𑄥𑄨𑄠𑄬 𑄘𑄬𑄝𑄬 𑄖𑄢𑄬
𑄃𑄧𑄌𑄨𑄚𑄴 𑄘𑄬𑄏𑄧𑄢𑄴 𑄉𑄋𑄧𑄢𑄴 𑄛𑄢𑄬
𑄦𑄧𑄣𑄬 𑄥𑄨𑄠𑄬 𑄘𑄬𑄝𑄬 𑄟𑄮𑄚𑄮 𑄟𑄙𑄖𑄴 𑄌𑄨𑄉𑄮𑄚𑄴 𑄟𑄮𑄚𑄮𑄊𑄧𑄢𑄧𑄖𑄴,
𑄦𑄧𑄣𑄬 𑄥𑄨𑄠𑄬 𑄘𑄬𑄝𑄬 𑄊𑄨𑄣𑄬𑄈𑄢𑄖𑄴
𑄒𑄨𑄇𑄴 𑄘𑄨𑄝𑄪𑄌𑄳𑄠 𑄉𑄏𑄧 𑄍𑄝𑄖𑄴
𑄦𑄧𑄣𑄬 𑄥𑄨𑄠𑄬 𑄘𑄬𑄝𑄬 𑄈𑄢 𑄦𑄧𑄘𑄧𑄚𑄴 𑄢𑄬𑄘𑄮𑄢𑄴 𑄎𑄪𑄚𑄮 𑄛𑄧𑄦𑄴𑄢𑄧𑄖𑄴𑅁</p>

<p>𑄦𑄧𑄣𑄬 𑄥𑄨𑄠𑄬 𑄘𑄬𑄝𑄬 𑄈𑄪𑄠𑄮 𑄥𑄬𑄢𑄬
𑄡𑄢𑄴 𑄦𑄘𑄨 𑄖𑄬 𑄣𑄢𑄳𑄦𑄬 𑄣𑄢𑄳𑄦𑄬
	𑄢𑄚𑄳𑄠 𑄎𑄪𑄟𑄚𑄴 𑄛𑄢𑄴 𑄦𑄰𑄱𑄚𑄬 𑄘𑄨𑄊𑄮𑄣𑄴 𑄣𑄋𑄬𑄣𑄴 𑄝𑄬𑄭,
𑄦𑄧𑄣𑄬 𑄥𑄨𑄠𑄬 𑄘𑄬𑄝𑄬 𑄌𑄨𑄉𑄮𑄚𑄴 𑄍𑄧𑄢
𑄟𑄌𑄴 𑄇𑄋𑄢𑄠𑄴 𑄃𑄊𑄬 𑄞𑄧𑄢
𑄖𑄮𑄚𑄴𑄛𑄖𑄴 𑄖𑄮𑄉𑄬𑄭 𑄊𑄧𑄢𑄧𑄖𑄴 𑄜𑄨𑄢𑄬𑄢𑄴 𑄥𑄪𑄉𑄧𑄢𑄴 𑄉𑄩𑄖𑄴 𑄉𑄬𑄭𑅁</p>

<p>𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄃𑄮 𑄝𑄪𑄠𑄬𑄢𑄚𑄴
𑄣𑄪𑄋𑄬𑄭 𑄘𑄨𑄌𑄴𑄌𑄰𑄱 𑄟𑄧𑄢𑄴 𑄈𑄧𑄝𑄧𑄢𑄚𑄴—
	𑄟𑄧 𑄇𑄧𑄙𑄚𑄨 𑄦𑄨𑄘𑄮𑄖𑄴 𑄢𑄊𑄬𑄭 𑄣𑄉𑄧𑄖𑄴 𑄛𑄬𑄣𑄬 𑄇𑄧𑄝𑄬 :
𑄖𑄧𑄢𑄴 𑄇𑄧𑄝𑄨𑄠𑄬 𑄖𑄧𑄢𑄬 𑄝𑄌𑄴𑄌𑄬𑄭 𑄃𑄊𑄬
𑄥𑄉𑄧𑄢𑄴 𑄥𑄧𑄝𑄧𑄚𑄴 𑄟𑄧𑄚𑄧𑄖𑄴 𑄎𑄉𑄬—
	𑄛𑄪𑄏𑄮𑄢𑄴 𑄉𑄧𑄢𑄨𑄌𑄴, 𑄥𑄪𑄉𑄧𑄢𑄴 𑄥𑄧𑄟𑄢𑄴 𑄖𑄭𑄪 𑄇𑄧𑄟𑄧𑄣𑄬 𑄦𑄧𑄝𑄬?</p>

<p>𑄜𑄨𑄖𑄬𑄴 𑄥𑄧𑄣𑄖𑄴 𑄃𑄨𑄚𑄴𑄘𑄨 𑄜𑄨𑄢𑄨𑄌𑄴
𑄟𑄧𑄢𑄴 𑄇𑄬𑄭𑄠𑄬𑄉𑄚𑄴 𑄘𑄮𑄣𑄬𑄭 𑄊𑄨𑄢𑄨𑄌𑄴
	𑄟𑄧𑄢𑄴 𑄛𑄧𑄢𑄚𑄨𑄢𑄴 𑄥𑄟𑄴𑄝𑄘𑄴 𑄘𑄮𑄣𑄬𑄭 𑄣𑄮𑄌𑄴,
𑄖𑄬 𑄍𑄢 𑄟𑄧𑄢𑄴 𑄌𑄨𑄖𑄴 𑄚𑄧 𑄎𑄪𑄢𑄠𑄴
𑄘𑄨𑄚𑄴 𑄉𑄧𑄚𑄨𑄚𑄬𑄭 𑄘𑄨𑄚𑄴 𑄚𑄧 𑄜𑄪𑄢𑄠𑄴
	𑄎𑄪𑄟𑄴𑄧 𑄟𑄚𑄬𑄢𑄴 𑄘𑄪𑄊𑄧𑄢𑄴 𑄇𑄧𑄙 𑄖𑄢𑄬 𑄝𑄪𑄏𑄬𑄭 𑄇𑄮𑄌𑄴𑅁 </p>

<p>
𑄃𑄬𑄇𑄴 𑄇𑄧𑄖𑄴𑄖 𑄃𑄪𑄟𑄴 𑄇𑄝𑄧𑄢𑄧𑄖𑄳𑄠𑄠𑄴</p>

<p>𑄥𑄬𑄭 𑄘𑄨𑄨𑄚𑄴𑄮𑄢𑄴 𑄥𑄬𑄭 𑄌𑄨𑄉𑄮𑄚𑄴 𑄉𑄪𑄢𑄧𑄝𑄮𑄢𑄴 𑄇𑄧𑄙
𑄟𑄭𑄪 𑄛𑄪𑄢𑄨 𑄜𑄬𑄣𑄬𑄭 𑄚𑄧 𑄛𑄢𑄧𑄁,
𑄦𑄨𑄘𑄮𑄖𑄴 𑄃𑄪𑄙𑄨𑄣𑄬 𑄟𑄧𑄚𑄚𑄴 𑄟𑄧𑄢𑄴 𑄃𑄪𑄢𑄴𑄊𑄪𑄟𑄳𑄠 𑄦𑄰𑄱 𑄃𑄪𑄙𑄬 𑄃𑄬𑄏𑄧;
𑄃𑄬𑄇𑄴𑄘𑄨𑄚𑄴 𑄛𑄪𑄎𑄴𑄟𑄳𑄦𑄥𑄳𑄠 𑄈𑄪𑄠𑄮 𑄈𑄪𑄠𑄮 𑄝𑄬𑄚𑄳𑄠 𑄟𑄙𑄚𑄴 
𑄦𑄭 𑄝𑄳𑄦𑄓𑄴 𑄛𑄳𑄢𑄬𑄥𑄢𑄴 𑄃 𑄓𑄠𑄴𑄝𑄬𑄑𑄨𑄥𑄴 𑄇𑄧𑄚𑄴𑄑𑄮𑄢𑄮𑄣𑄴 𑄢𑄊𑄬𑄭 
𑄇𑄬𑄭𑄠𑄬 𑄉𑄧𑄟𑄴 𑄢𑄊𑄬𑄝𑄖𑄳𑄠𑄠𑄴 𑄃𑄘𑄟𑄧𑄢𑄴
𑄌𑄨𑄉𑄮𑄚𑄴 𑄛𑄧𑄗𑄴 𑄘𑄨𑄊𑄮𑄣𑄨 𑄦𑄘𑄧𑄋𑄧𑄢𑄴—
𑄟𑄧𑄢𑄴𑄚𑄨𑄁 𑄃𑄮𑄠𑄢𑄴𑄇𑄴 𑄡𑄢𑄬 𑄇𑄧𑄠𑄴;
𑄛𑄧𑄙𑄧 𑄛𑄎𑄢𑄖𑄴 𑄃𑄬𑄇𑄴𑄇𑄚𑄴 𑄊𑄧𑄢𑄴, 𑄞𑄋𑄎𑄋
𑄡𑄨𑄠𑄚𑄴 𑄟𑄧𑄢𑄴 𑄘𑄨𑄚𑄴 𑄝𑄠𑄬𑄚𑄬 𑄌𑄮𑄊𑄮𑄖𑄴 𑄛𑄧𑄢𑄬,
𑄥𑄬𑄘𑄨𑄚𑄳𑄠 𑄘𑄬𑄣𑄪𑄁; 𑄃𑄪𑄙𑄮𑄚𑄧𑄖𑄴 𑄃𑄉𑄪𑄚𑄴 𑄎𑄧𑄣𑄬𑄢𑄴
𑄃𑄪𑄇𑄴𑄮 𑄟𑄨𑄣𑄬𑄭 𑄃𑄉𑄪𑄚𑄴 𑄜𑄪𑄠𑄢𑄴, 𑄇𑄧𑄢𑄧𑄖𑄴 𑄃𑄬𑄇𑄴𑄮 𑄌𑄨𑄉𑄮𑄚𑄴 𑄉𑄪𑄢𑄧
𑄘𑄪𑄙𑄴 𑄈𑄢𑄴, 𑄇𑄬𑄭𑄠𑄬𑄖𑄴 𑄜𑄘 𑄛𑄘𑄧𑄣𑄴 𑄇𑄝𑄧𑄢𑄴
𑄎𑄢𑄬 𑄉𑄨𑄢𑄴𑄉𑄨𑄢𑄬𑄭 𑄃𑄪𑄙𑄬𑄢𑄴 𑄃𑄧𑄖𑄬𑄴 𑄃𑄧𑄖𑄬𑄴
𑄌𑄬𑄭 𑄢𑄧𑄣𑄪𑄁 𑄈𑄇𑄴𑄧𑄚𑄴, 𑄟𑄧𑄚𑄚𑄴 𑄇𑄬𑄎𑄚𑄴 𑄦𑄰𑄱 𑄃𑄪𑄙𑄨𑄣𑄧;
𑄟𑄧𑄚𑄬 𑄟𑄧𑄚𑄬 𑄇𑄮𑄣𑄪𑄁 :
𑄃𑄮 𑄟𑄚𑄬𑄭 𑄍𑄧 𑄓𑄋𑄧𑄢𑄴 𑄦𑄧 𑄖𑄭𑄪 𑄓𑄋𑄧𑄢𑄴 𑄦𑄧…
𑄃𑄬𑄇𑄴 𑄇𑄧𑄖𑄴𑄖 𑄃𑄪𑄟𑄴 𑄇𑄝𑄧𑄢𑄧𑄖𑄳𑄠𑄠𑄴 𑄖𑄭𑄪 𑄣𑄢𑄳𑄦𑄬𑄭 𑄉𑄧𑄢𑄨𑄌𑄴,
𑄖𑄭𑄪 𑄃𑄨𑄌𑄬𑄴 𑄎𑄢𑄧 𑄥𑄧𑄟𑄢𑄬 𑄣𑄢𑄳𑄦𑄬𑄭 𑄉𑄧𑄢𑄧𑄢𑄴…
𑄃𑄬𑄇𑄴𑄘𑄨𑄚𑄴 𑄖𑄭𑄪 𑄣𑄢𑄳𑄦𑄬𑄭 𑄉𑄧𑄢𑄨𑄌𑄴 𑄝𑄎𑄨 𑄗𑄬𑄝𑄖𑄳𑄠𑄠𑄴…</p>

<p>𑄞𑄣𑄧𑄇𑄴𑄧𑄚𑄴 𑄛𑄧𑄢𑄬 𑄜𑄨𑄢𑄨 𑄃𑄬𑄖𑄬𑄴 𑄘𑄬𑄣𑄪𑄁,
𑄃𑄬 𑄞𑄨𑄘𑄨𑄢𑄬 𑄈𑄪𑄠𑄮𑄚𑄨 𑄚𑄬𑄭,
𑄝𑄬𑄣𑄧 𑄥𑄧𑄘𑄧𑄇𑄴 𑄟𑄘𑄨𑄖𑄴 𑄃𑄝𑄧𑄢𑄴 𑄈𑄬𑄭 𑄈𑄬𑄭 𑄛𑄧𑄢𑄬𑄢𑄴,
𑄟𑄠𑄴-𑄛𑄪𑄘𑄬 𑄢𑄮𑄖𑄴𑄗𑄚𑄴 𑄥𑄨𑄙𑄬𑄚𑄴 𑄘𑄨 𑄃𑄊𑄧𑄚𑄴
𑄖𑄢 𑄟𑄧𑄢𑄬 𑄚𑄧 𑄘𑄬𑄣𑄇𑄴,
𑄟𑄭𑄪 𑄣𑄢𑄳𑄦𑄬 𑄣𑄢𑄳𑄦𑄬 𑄊𑄧𑄢𑄧𑄖𑄴 𑄜𑄨𑄢𑄨 𑄃𑄬𑄣𑄪𑄁…
𑄥𑄧𑄟𑄢𑄬 𑄃𑄬𑄇𑄴𑄇𑄚𑄴 𑄃𑄪𑄢𑄴𑄊𑄪𑄟𑄳𑄠 𑄟𑄧𑄚𑄴
𑄈𑄧-𑄚𑄨𑄏𑄬𑄌𑄳𑄠 𑄃𑄬𑄇𑄴𑄮 𑄝𑄪𑄇𑄴, 𑄃𑄬𑄇𑄴𑄮 𑄝𑄧-𑄚𑄨𑄏𑄬𑄌𑄴… </p>

<p></p>

<p>𑄣𑄨𑄖𑄴𑄖𑄨𑄁 𑄇𑄧𑄝𑄨𑄖</p>

<p>𑅂 𑄃𑄬𑄇 𑅂
𑄇𑄰𑄱 𑄚𑄧 𑄛𑄢𑄬 𑄥𑄰𑄱 𑄚𑄧 𑄛𑄢𑄬
𑄝𑄪𑄇𑄴 𑄙𑄨𑄝𑄬𑄙𑄨𑄛𑄳𑄠,
𑄡𑄬𑄝𑄢𑄴 𑄌𑄬𑄣𑄬 𑄡𑄬𑄭 𑄚𑄧 𑄛𑄢𑄬 
𑄛𑄧𑄖𑄴𑄗𑄚𑄴 𑄌𑄨𑄝𑄬𑄌𑄨𑄛𑄳𑄠𑅁
𑅂 𑄘𑄭𑄪 𑅂
𑄇𑄘 𑄣𑄰𑄱 𑄇𑄘 𑄖𑄪𑄣𑄬 𑄌𑄣𑄉𑄬—
𑄥𑄪𑄪𑄠𑄮𑄖𑄴𑄖𑄚𑄴 𑄈𑄬𑄭 𑄛𑄠𑄴 𑄡𑄬 𑄎𑄚𑄬,
𑄘𑄬𑄣𑄬-𑄃𑄧 𑄖𑄬 𑄚𑄧 𑄘𑄬𑄊𑄬
𑄥𑄪𑄚𑄨𑄣𑄬-𑄃𑄧 𑄚𑄧 𑄥𑄪𑄚𑄬 𑄘𑄨-𑄇𑄚𑄬𑅁</p>

<p>𑅂 𑄖𑄨𑄚𑄴 𑅂
𑄎𑄪𑄟𑄴𑄮𑄢𑄴 𑄛𑄨𑄢𑄨 𑄃𑄬𑄏𑄬 𑄛𑄨𑄢𑄨 𑄡𑄠𑄴
𑄘𑄪𑄊𑄧𑄇𑄣𑄴 𑄖𑄢𑄴 𑄚𑄧 𑄜𑄪𑄢𑄮𑄠𑄴,
𑄥𑄮𑄚-𑄢𑄧𑄁 𑄎𑄪𑄟𑄴 𑄦𑄋𑄨 𑄦𑄋𑄨 𑄘𑄋 𑄡𑄠𑄴 
𑄝𑄪𑄉𑄧 𑄥𑄬𑄢𑄬 𑄌𑄨𑄖𑄴𑄖𑄚𑄴 𑄚𑄧 𑄎𑄪𑄢𑄮𑄠𑄴𑅁</p>

<p>𑅂 𑄌𑄬𑄢𑄴 𑅂
𑄎𑄪𑄟𑄴𑄮𑄢𑄴 𑄌𑄬𑄢𑄮𑄇𑄨𑄖𑄳𑄠 𑄘𑄨𑄉𑄧𑄝𑄧𑄚𑄴
𑄊𑄬𑄠𑄮 𑄥𑄬𑄢𑄬 𑄃𑄨𑄖𑄴𑄪𑄇𑄴 𑄣𑄧𑄢𑄬 𑄃 𑄌𑄧𑄢𑄬,
𑄎𑄣𑄳𑄠𑄠𑄴 𑄎𑄣𑄴 𑄑𑄚𑄴 𑄟𑄢𑄬 𑄚𑄨𑄌𑄨𑄘𑄬
𑄘𑄬𑄊 𑄡𑄮𑄇𑄴 𑄎𑄪𑄟𑄴𑄟𑄰𑄱 𑄇𑄨 𑄉𑄧𑄢𑄬𑅁</p>

<p>𑅂 𑄛𑄌𑄴 𑅂
𑄃𑄟𑄧𑄚𑄴 𑄃𑄟𑄧𑄚𑄴 𑄇𑄧𑄌𑄴—
	𑄇𑄧𑄚𑄴𑄚 𑄖𑄧𑄢𑄴 𑄃𑄟𑄧𑄚𑄴?
𑄃𑄟𑄧𑄚𑄬𑄭 𑄃𑄟𑄧𑄚𑄧 𑄃𑄟𑄧𑄚𑄴
	𑄛𑄨𑄖𑄴𑄗𑄨𑄟𑄨𑄖𑄴 𑄃𑄟𑄧𑄚𑄴 𑄃𑄢𑄴 𑄚𑄬𑄭 𑄇𑄨𑄠𑄧𑄎𑄧𑄚𑄴𑅁 </p>

<p>
𑄝𑄙𑄨 𑄊𑄪𑄖𑄳𑄠</p>

<p>𑄃𑄬𑄇𑄴 𑄛𑄨𑄉𑄨𑄢𑄬𑄭 𑄃𑄬𑄇𑄴 𑄝𑄊𑄧𑄢𑄴 𑄚𑄉𑄧𑄖𑄴
𑄇𑄟𑄧𑄢𑄴 𑄘𑄨𑄣𑄧 𑄝𑄮𑄏𑄬𑄭,
𑄃𑄝𑄙 𑄛𑄨𑄢𑄬 𑄛𑄬𑄭𑄚𑄬 𑄝𑄊𑄬
𑄢𑄉𑄬 𑄃𑄪𑄙𑄨𑄣𑄧 𑄥𑄮𑄎𑄬𑄭𑅁
'𑄇𑄧𑄚𑄴𑄚 𑄥𑄨𑄝𑄬 𑄚𑄉𑄧 𑄟𑄙𑄖𑄴
𑄇𑄟𑄧𑄢𑄴 𑄝𑄮𑄏𑄬𑄭 𑄘𑄨𑄣𑄧?'
𑄚𑄉𑄧 𑄟𑄙 𑄛𑄪𑄌𑄴𑄍𑄬𑄭 𑄇𑄧𑄣𑄧 :
'𑄛𑄧𑄢𑄚𑄴 𑄈𑄪𑄠𑄬𑄭 𑄚𑄨𑄣𑄧𑅁'
𑄚𑄉𑄧 𑄟𑄙𑄖𑄴𑄪𑄚𑄴 𑄛𑄨𑄉𑄨𑄢𑄬𑄭 𑄦𑄎𑄨
𑄝𑄊𑄳𑄠𑄢𑄬 𑄖𑄬 𑄇𑄧𑄣𑄧 :
'𑄝𑄙𑄨 𑄊𑄪𑄖𑄳𑄠𑄖𑄴 𑄙𑄪𑄌𑄴 𑄈 𑄛𑄧𑄢𑄬
𑄝𑄬𑄉𑄬 𑄦𑄪𑄎𑄬 𑄌𑄧𑄣𑄧𑅁'
𑄛𑄨𑄉𑄨𑄢𑄬𑄢𑄴 𑄇𑄧𑄙𑄠𑄴 𑄇𑄚𑄴 𑄚𑄧 𑄛𑄘𑄬
𑄦𑄪𑄌𑄴 𑄚𑄧 𑄝𑄧𑄏𑄬 𑄝𑄊𑄧𑄢𑄴,
𑄟𑄘𑄨𑄖𑄴 𑄊𑄧𑄎𑄨 𑄦𑄨𑄣𑄴 𑄚𑄧 𑄟𑄧𑄢𑄬—
𑄝𑄬𑄦𑄣𑄴 𑄘𑄧𑄏 𑄚𑄉𑄧𑄢𑄴𑅁</p>

<p>'𑄇𑄨 𑄦𑄣𑄴 𑄦𑄧𑄣𑄧 - 𑄇𑄨 𑄦𑄣𑄴 𑄦𑄧𑄣𑄧—'
𑄝𑄊𑄳𑄠 𑄎𑄬𑄢𑄬 𑄇𑄚𑄬,
𑄝𑄙𑄨 𑄊𑄪𑄖𑄳𑄠𑄖𑄴 𑄙𑄪𑄌𑄴 𑄇𑄢𑄬 𑄇𑄧𑄠𑄴
𑄥𑄬𑄎𑄬𑄘𑄨 𑄖𑄬𑄦𑄴 𑄎𑄚𑄬𑅁 </p>

<p>
𑄚𑄪𑄠𑄮 𑄝𑄧𑄏𑄧𑄢𑄧𑄖𑄴</p>

<p>𑄃𑄬𑄣𑄧 𑄃𑄬𑄣𑄧 𑄃𑄬𑄣𑄧𑄢𑄬 𑄝𑄰𑄱𑄎𑄬𑄇𑄴,
	𑄃𑄉𑄏𑄧𑄖𑄴 𑄏𑄉𑄬 𑄏𑄇𑄴
	𑄇𑄣 𑄇𑄣 𑄟𑄬𑄊𑄧 𑄌𑄇𑄴
𑄚𑄪𑄠𑄮 𑄝𑄧𑄏𑄧𑄢𑄴 𑄃𑄬𑄭 𑄥𑄢𑄬𑄢𑄴 𑄇𑄨𑄎𑄬𑄉𑄬 𑄇𑄨𑄎𑄬𑄇𑄴
	𑄃𑄬𑄣𑄧 𑄃𑄬𑄣𑄧 𑄃𑄬𑄣𑄧𑄢𑄬 𑄝𑄰𑄱𑄎𑄬𑄇𑄴𑅁
𑄃𑄬𑄣𑄧 𑄃𑄬𑄣𑄧 𑄃𑄬𑄣𑄧𑄢𑄬
	𑄚𑄪𑄠𑄮 𑄝𑄧𑄏𑄧𑄢𑄴 𑄃𑄬𑄣𑄧,
𑄉𑄬𑄣𑄧 𑄉𑄬𑄣𑄧 𑄉𑄬𑄣𑄧𑄢𑄬 
	𑄛𑄪𑄢𑄮𑄚𑄴 𑄝𑄧𑄏𑄧𑄢𑄴 𑄉𑄬𑄣𑄧𑅁
𑄊𑄪𑄟𑄴 𑄃𑄢𑄴 𑄚𑄧 𑄡𑄬-𑄃𑄮 𑄛𑄪𑄢𑄪𑄁 𑄛𑄪𑄢𑄪𑄁.
	𑄃𑄬𑄏𑄧 𑄟-𑄝𑄮𑄚𑄴 𑄝𑄛𑄴-𑄞𑄬𑄭
	𑄙𑄚𑄴 𑄇𑄪𑄎 𑄃𑄬𑄏𑄧 𑄡𑄬𑄭
𑄟𑄬𑄊𑄬 𑄟𑄬𑄊𑄬 𑄉𑄪𑄎𑄪𑄢𑄬𑄢𑄴 𑄊𑄪𑄢𑄪𑄁 𑄊𑄪𑄢𑄪𑄁,
𑄊𑄪𑄟𑄴 𑄃𑄢𑄴 𑄚𑄧 𑄡𑄬-𑄃𑄮 𑄛𑄪𑄢𑄪𑄁 𑄛𑄪𑄢𑄪𑄁𑅁</p>

<p>	𑄒𑄨𑄇𑄴 𑄉𑄧𑄢𑄴 𑄊𑄧𑄢𑄴𑄘𑄮𑄢𑄴
	𑄞𑄋𑄏𑄋 𑄉𑄧𑄢𑄧 𑄥𑄮𑄢𑄴
𑄞𑄋𑄨 𑄡𑄬𑄚𑄴 𑄚𑄧 𑄡𑄠𑄴 𑄝𑄪𑄠𑄬𑄢𑄧𑄢𑄴 𑄏𑄧𑄣𑄴𑄉𑄠𑄴,
	𑄘𑄧𑄢𑄧𑄟𑄧𑄢𑄧 𑄉𑄧𑄢𑄧 𑄟𑄧𑄚𑄴
	𑄝𑄧 𑄃𑄬𑄏𑄬𑄢𑄴 𑄥𑄧𑄚𑄴 𑄥𑄧𑄚𑄴
𑄚𑄧 𑄦𑄧𑄣𑄬 𑄥𑄨𑄠𑄬 𑄥𑄧𑄧𑄎𑄬-𑄃𑄧 𑄝𑄧𑄣𑄴 𑄛𑄠𑄴—
𑄞𑄋𑄨 𑄡𑄬𑄚𑄴 𑄚𑄧 𑄡𑄠𑄴 𑄝𑄪𑄠𑄬𑄢𑄧𑄢𑄴 𑄏𑄧𑄣𑄴𑄉𑄠𑄴𑅁</p>

<p> 	𑄜𑄨-𑄝𑄧𑄣 𑄡𑄮𑄇𑄴 𑄞𑄎𑄨
	𑄥𑄪𑄈𑄴 𑄃𑄬𑄏𑄮𑄇𑄴 𑄟𑄧𑄚𑄴 𑄊𑄎𑄨
𑄘𑄪𑄈𑄳𑄠𑄢𑄴 𑄝𑄬𑄇𑄴 𑄘𑄪𑄈𑄴 𑄣𑄪𑄉𑄬 𑄡𑄮𑄇𑄴,
	𑄟𑄚𑄬𑄠𑄧𑄢𑄴 𑄊𑄧𑄢𑄬 𑄊𑄧𑄢𑄬
	𑄞𑄮𑄢𑄮𑄇𑄴 𑄥𑄪𑄉𑄧𑄢𑄴 𑄛𑄧𑄦𑄴𑄢𑄬
𑄝𑄧𑄢𑄴 𑄟𑄊𑄨, 𑄦𑄎𑄨 𑄢𑄧𑄋𑄬 𑄞𑄧𑄢𑄨 𑄗𑄮𑄇𑄴—
𑄘𑄪𑄈𑄳𑄠𑄢𑄴 𑄝𑄬𑄇𑄴 𑄘𑄪𑄈𑄴 𑄣𑄪𑄉𑄬 𑄡𑄮𑄇𑄴𑅁</p>

<p>	𑄛𑄧𑄖𑄴𑄨 𑄝𑄧𑄏𑄧𑄢𑄴 𑄥𑄬𑄎𑄬 
	𑄝𑄨𑄏𑄪 𑄡𑄠𑄴 𑄝𑄨𑄏𑄪 𑄃𑄬𑄏𑄬
𑄎𑄨𑄝𑄧𑄚𑄧𑄢𑄴 𑄝𑄬𑄇𑄴 𑄘𑄨𑄚𑄴 𑄦𑄮𑄇𑄴 𑄝𑄨𑄏𑄪 𑄘𑄨𑄚𑄧 𑄥𑄚𑄴,
	𑄟𑄚𑄬𑄠𑄧𑄢𑄴 𑄟𑄧𑄚𑄬 𑄟𑄧𑄚𑄬—
	𑄝𑄧𑄢𑄴 𑄟𑄊𑄨 𑄎𑄧𑄚𑄬 𑄎𑄧𑄚𑄬—
𑄟𑄪𑄎𑄪𑄋𑄧𑄢𑄴 𑄘𑄨𑄚𑄪𑄚𑄴 𑄡𑄬𑄚𑄴 𑄘𑄮𑄣𑄬 𑄉𑄧𑄋𑄨 𑄡𑄚𑄴—
𑄎𑄩𑄝𑄧𑄚𑄧𑄢𑄴 𑄝𑄬𑄇𑄴 𑄘𑄨𑄚𑄴 𑄦𑄮𑄇𑄴 𑄝𑄨𑄏𑄪 𑄘𑄨𑄚𑄧 𑄥𑄚𑄴𑅁</p>

<p>	𑄃𑄬𑄏𑄮𑄇𑄴 𑄥𑄪𑄉𑄧𑄢𑄴 𑄛𑄧𑄦𑄴𑄢𑄴
	𑄚𑄧 𑄗𑄮𑄇𑄴 𑄘𑄪𑄊𑄧𑄢𑄴 𑄊𑄧𑄢𑄴
𑄞𑄧𑄢𑄮𑄇𑄴 𑄃𑄬𑄇𑄴 𑄃𑄢𑄨 𑄙𑄚𑄧𑄢𑄴 𑄎𑄪𑄟𑄴 𑄍𑄧-𑄇𑄪𑄢𑄨 𑄙𑄚𑄬
	𑄝𑄏𑄨𑄢𑄴 𑄘𑄨𑄊𑄮𑄣𑄴 𑄊𑄧𑄘𑄬
	𑄞𑄧𑄢𑄮𑄇𑄴 𑄦𑄘𑄚 𑄛𑄧𑄙𑄬
𑄞𑄧𑄢𑄧𑄚𑄴𑄘𑄨 𑄃𑄘𑄟𑄴 𑄞𑄧𑄢𑄮𑄇𑄴 𑄙𑄧𑄚𑄬 𑄎𑄧𑄚𑄬 𑄥𑄧𑄛𑄴𑄛𑄚𑄬—
𑄞𑄧𑄢𑄮𑄇𑄴 𑄃𑄬𑄇𑄴 𑄃𑄢𑄨 𑄙𑄚𑄧𑄢𑄴 𑄎𑄪𑄟𑄴 𑄍𑄧-𑄇𑄪𑄢𑄨 𑄙𑄚𑄬𑅁</p>

<p>	𑄦𑄨𑄁𑄎𑄬-𑄛𑄨𑄏𑄪𑄟𑄴 𑄝𑄬𑄇𑄴
	𑄃𑄙𑄧𑄁 𑄇𑄧𑄎𑄧𑄢 𑄛𑄬𑄇𑄴
𑄙𑄰𑄱 𑄛𑄣𑄨 𑄡𑄮𑄇𑄴 𑄝𑄬𑄇𑄴 𑄝𑄰𑄱𑄎𑄬𑄉𑄧𑄢𑄴 𑄏𑄧𑄢𑄬,
	𑄣𑄟𑄣𑄟𑄳𑄠 𑄡𑄬𑄙𑄧𑄇𑄴 𑄗𑄮𑄇𑄴
	𑄟𑄧𑄚𑄬 𑄟𑄧𑄚𑄬 𑄥𑄧𑄁 𑄦𑄮𑄇𑄴
𑄛𑄪𑄢𑄮𑄚𑄴 𑄝𑄧𑄏𑄧𑄢𑄴 𑄥𑄬𑄎𑄬 𑄃𑄬𑄭 𑄚𑄪𑄠𑄮 𑄝𑄧𑄏𑄧𑄢𑄬—
𑄙𑄰𑄱 𑄛𑄣𑄨 𑄡𑄮𑄇𑄴 𑄝𑄰𑄱𑄎𑄬𑄉𑄧𑄢𑄴 𑄏𑄧𑄢𑄬𑅁</p>

<p>	𑄘𑄨𑄚𑄬 𑄘𑄨𑄚𑄴 𑄉𑄧𑄋𑄬 𑄡𑄬𑄝𑄧
	𑄛𑄨𑄢𑄨 𑄡𑄬𑄭 𑄛𑄨𑄢𑄨 𑄃𑄬𑄝𑄧
𑄛𑄬𑄣𑄁 𑄝𑄬𑄭 𑄡𑄮𑄇𑄴 𑄥𑄪𑄈𑄴 𑄛𑄧𑄖𑄴𑄨 𑄊𑄧𑄢𑄬 𑄊𑄧𑄢𑄬,
	𑄟𑄚𑄬𑄠𑄧𑄢𑄴 𑄃𑄚𑄴𑄙𑄢𑄴 𑄡𑄬𑄙𑄧𑄇𑄴
	𑄟𑄧𑄚𑄧𑄢𑄴 𑄛𑄬𑄢𑄴𑄉 𑄝𑄬𑄙𑄧𑄇𑄴
𑄙𑄰𑄱 𑄡𑄬𑄭 𑄞𑄧𑄢𑄮𑄇𑄴 𑄟𑄚𑄬𑄭𑄇𑄪𑄣𑄴 𑄉𑄳𑄠𑄚𑄧𑄢𑄴 𑄛𑄧𑄦𑄴𑄢𑄬—
𑄛𑄬𑄣𑄁 𑄝𑄬𑄭 𑄡𑄮𑄇𑄴 𑄥𑄪𑄈𑄴 𑄛𑄧𑄖𑄴𑄨 𑄊𑄧𑄢𑄬 𑄊𑄧𑄢𑄬𑅁</p>

<p>	𑄟𑄧𑄚𑄬 𑄟𑄧𑄚𑄬 𑄡𑄪𑄘𑄨 𑄟𑄨𑄣𑄬
	𑄥𑄪𑄈𑄴-𑄘𑄪𑄈𑄴 𑄘𑄨𑄣𑄬 𑄚𑄨𑄣𑄬
𑄦𑄝𑄨𑄣𑄬𑄌𑄴 𑄥𑄣𑄬 𑄗𑄬𑄝𑄢𑄴 𑄘𑄧 𑄇𑄧𑄙 𑄚𑄧𑄠𑄴
	𑄚𑄧 𑄗𑄮𑄇𑄴 𑄢𑄬𑄏𑄢𑄬𑄏𑄨
	𑄢𑄬𑄚𑄢𑄬𑄚𑄨 𑄊𑄬𑄏𑄊𑄬𑄏𑄨
𑄟𑄧𑄢𑄧𑄕𑄧𑄢𑄴 𑄛𑄧𑄢𑄬 𑄡𑄬𑄚𑄴 𑄃𑄟 𑄘𑄮𑄣𑄴 𑄥𑄧𑄝𑄧𑄚𑄚𑄨 𑄢𑄧𑄠𑄴—
𑄦𑄝𑄨𑄣𑄬𑄌𑄴 𑄥𑄣𑄬 𑄗𑄬𑄝𑄢𑄴 𑄘𑄧 𑄇𑄧𑄙 𑄚𑄧𑄠𑄴𑅁</p>

<p>	𑄃𑄊𑄨 𑄡𑄨𑄘𑄪𑄇𑄴𑄪𑄚𑄴 𑄟𑄚𑄬𑄭
	𑄖𑄬 𑄖𑄢𑄬 𑄝𑄬𑄉𑄬 𑄥𑄧𑄟𑄴𑄟𑄚𑄴 𑄎𑄚𑄬𑄭
𑄎𑄧𑄚𑄧𑄟𑄧𑄢𑄴 𑄝𑄬𑄇𑄴 𑄥𑄪𑄈𑄴-𑄘𑄪𑄈𑄴 𑄞𑄉𑄞𑄉𑄨 𑄉𑄧𑄢𑄨 𑄣𑄰𑄱
	𑄘𑄪𑄊𑄬 𑄥𑄪𑄉𑄬 𑄘𑄨𑄚𑄴 𑄡𑄮𑄇𑄴
	𑄦𑄝𑄨𑄣𑄬𑄌𑄴 𑄚𑄧 𑄊𑄬𑄏𑄮𑄇𑄴
𑄟𑄚𑄬𑄠𑄧𑄢𑄴 𑄙𑄉𑄧𑄖𑄴 𑄟𑄚𑄬𑄠𑄬 𑄒𑄨𑄠𑄬𑄝𑄧 𑄥𑄪𑄉𑄧-𑄘𑄪𑄊𑄧 𑄇𑄧𑄙 𑄇𑄰𑄱—
𑄎𑄧𑄚𑄧𑄟𑄧𑄢𑄴 𑄝𑄬𑄇𑄴 𑄥𑄪𑄈𑄴-𑄘𑄪𑄈𑄴 𑄞𑄉𑄞𑄉𑄨 𑄉𑄧𑄢𑄨 𑄣𑄰𑄱,
𑄛𑄪𑄢𑄮𑄚𑄴 𑄝𑄧𑄏𑄧𑄢𑄴 𑄥𑄬𑄎𑄬 𑄃𑄬𑄭 𑄚𑄪𑄠𑄮 𑄝𑄧𑄏𑄧𑄢𑄬
𑄙𑄰𑄱-𑄛𑄣𑄨 𑄡𑄮𑄇𑄴 𑄝𑄬𑄇𑄴 𑄝𑄰𑄱𑄎𑄬𑄉𑄧𑄢𑄴 𑄏𑄧𑄢𑄬𑅁 </p>

<p>
𑄃𑄨𑄙𑄪 𑄃𑄬𑄇𑄴𑄥𑄧𑄟𑄧𑄠𑄴 𑄃𑄬𑄣𑄧</p>

<p>𑄃𑄨𑄙𑄪 𑄃𑄬𑄇𑄴𑄥𑄧𑄟𑄧𑄠𑄴 𑄛𑄧𑄢𑄚𑄴 𑄘𑄮𑄠𑄬𑄭 𑄈𑄝𑄬𑄭𑄠𑄬 𑄇𑄮𑄌𑄴 𑄛-𑄛𑄨 𑄃𑄬𑄣𑄧
𑄃𑄪𑄘𑄧𑄚𑄴-𑄝𑄧𑄎𑄧𑄚𑄴 𑄦𑄎𑄧𑄚𑄴-𑄟𑄘𑄧𑄚𑄴 𑄃𑄣𑄮𑄣𑄧-𑄘𑄮𑄣𑄮𑄣𑄧 𑄃𑄬𑄣𑄧
𑄟𑄚𑄴𑄎𑄳𑄠𑄧𑄢𑄴 𑄟𑄚𑄴𑄎𑄳𑄠𑄧 𑄃𑄨𑄙𑄪 𑄝𑄨𑄌𑄴𑄍𑄌𑄴 𑄃𑄬𑄣𑄧
𑄟𑄚𑄴𑄎𑄳𑄠𑄧𑄢𑄴 𑄟𑄧𑄚𑄧𑄖𑄴 𑄣𑄎𑄴 𑄃𑄬𑄣𑄧
𑄝𑄪𑄢𑄮𑄝𑄪𑄢𑄨𑄢𑄴 𑄟𑄙𑄖𑄴 𑄈𑄧𑄝𑄧𑄁 𑄃𑄬𑄣𑄧𑅁
𑄃𑄨𑄙𑄪 𑄃𑄬𑄇𑄴𑄥𑄧𑄟𑄧𑄠𑄴 𑄃𑄪𑄞𑄮𑄉𑄩𑄘𑄧𑄢𑄴 𑄥𑄪𑄢𑄴 𑄃𑄬𑄣𑄧
𑄢𑄙𑄟𑄧𑄚𑄴-𑄙𑄧𑄚𑄴𑄛𑄪𑄘𑄨𑄢𑄴 𑄛𑄦𑄳𑄣 𑄃𑄬𑄣𑄧
𑄌𑄚𑄴𑄘𑄧𑄝𑄨𑄢𑄴 𑄝𑄢𑄧𑄟𑄳𑄦𑄥𑄴 𑄃𑄬𑄣𑄧
𑄚𑄨𑄏𑄨 𑄢𑄬𑄖𑄴 𑄥𑄧𑄁 𑄢𑄬𑄋𑄮𑄌𑄇𑄴 𑄃𑄬𑄣𑄧
𑄈𑄬𑄁𑄉𑄳𑄢𑄧𑄋𑄧𑄢𑄴 𑄟𑄨𑄙𑄬 𑄊𑄧𑄖𑄴 𑄃𑄬𑄣𑄧𑅁</p>

<p>𑄃𑄨𑄙𑄪 𑄃𑄬𑄇𑄴𑄥𑄧𑄟𑄧𑄠𑄴 𑄃𑄬𑄇𑄴 𑄃𑄢𑄨 𑄙𑄚𑄧𑄖𑄴 𑄍𑄧-𑄇𑄪𑄢𑄨 𑄙𑄚𑄧𑄢𑄴 𑄎𑄪𑄟𑄴 𑄃𑄬𑄣𑄧
𑄟𑄮𑄇𑄳𑄠 𑄊𑄧𑄌𑄳𑄠 𑄥𑄪𑄙𑄮 𑄎𑄬𑄙𑄬𑄚 𑄃𑄬𑄣𑄧
𑄓𑄋𑄧𑄢𑄴 𑄉𑄏𑄧𑄢𑄴 𑄍𑄝 𑄃𑄬𑄣𑄧
𑄝𑄬𑄣𑄴𑄛𑄪𑄉𑄧𑄢𑄴 𑄇𑄚𑄴𑄥𑄪𑄈𑄴 𑄚𑄬𑄭-𑄃𑄣𑄴𑄏𑄨 𑄓𑄧𑄉𑄧𑄢𑄚𑄢𑄴 𑄢𑄧 𑄃𑄬𑄣𑄧
𑄖𑄚𑄴𑄏𑄋𑄧𑄢𑄴 𑄏𑄧𑄚𑄴𑄏𑄧𑄚𑄚𑄨 𑄃𑄬𑄣𑄧𑅁</p>

<p>𑄃𑄨𑄙𑄪 𑄃𑄬𑄇𑄴𑄥𑄧𑄟𑄧𑄠𑄴 𑄍𑄧𑄢𑄍𑄧𑄢𑄨𑄢𑄴 𑄉𑄧𑄋𑄢𑄴 𑄃𑄬𑄣𑄧 
𑄟𑄌𑄴 𑄃𑄨𑄎𑄬 𑄇𑄋𑄢 𑄞𑄧𑄢 𑄃𑄬𑄣𑄧
𑄚𑄪𑄚𑄳𑄠 𑄥𑄨𑄣𑄮𑄢𑄴 𑄇𑄪𑄠𑄮 𑄃𑄬𑄣𑄧
𑄖𑄉𑄧𑄣𑄧𑄇𑄴 𑄃𑄬𑄣𑄧
𑄍𑄧𑄢𑄢𑄴 𑄛𑄚𑄨 𑄛𑄧𑄦𑄴𑄚𑄴 𑄃𑄬𑄣𑄧𑅁</p>

<p>𑄃𑄨𑄙𑄪 𑄃𑄬𑄇𑄴𑄥𑄧𑄟𑄧𑄠𑄴 𑄚𑄨𑄥𑄪𑄣𑄨 𑄖𑄢𑄪𑄟𑄴 𑄃𑄬𑄣𑄧
𑄚𑄚𑄚𑄴 𑄛𑄬𑄉𑄮𑄢𑄴 𑄉𑄩𑄖𑄴 𑄃𑄬𑄣𑄧
𑄝𑄊𑄴 𑄞𑄣𑄪𑄇𑄴 𑄦𑄪𑄢𑄨𑄁 𑄌𑄧𑄋𑄧𑄢𑄢𑄴 𑄢𑄧 𑄃𑄬𑄣𑄧
𑄘𑄪𑄣𑄪 𑄃𑄬𑄉𑄮𑄌𑄳𑄠 𑄟𑄨𑄘𑄨𑄋𑄬𑄢𑄴 𑄝𑄧𑄚𑄴 𑄃𑄬𑄣𑄧
𑄢𑄬𑄝𑄬𑄌𑄴 𑄜𑄪𑄣𑄮𑄢𑄴 𑄖𑄪𑄟𑄴𑄝𑄌𑄴 𑄃𑄬𑄣𑄧𑅁</p>

<p>𑄃𑄨𑄙𑄪 𑄃𑄬𑄇𑄴𑄥𑄧𑄟𑄧𑄠𑄴 𑄟𑄚𑄴𑄎𑄳𑄠𑄧𑄢𑄴 𑄟𑄧𑄚𑄧𑄖𑄴 𑄝𑄪𑄇𑄴𑄞𑄧𑄢 𑄥𑄪𑄈𑄴 𑄃𑄬𑄣𑄧
𑄃𑄨𑄇𑄬𑄴 𑄃𑄨𑄙𑄪 𑄇𑄨 𑄘𑄨𑄚𑄴 𑄛𑄧𑄣𑄧?
𑄥𑄪𑄉𑄧𑄢𑄴 𑄘𑄨𑄚𑄪𑄚𑄴 𑄇𑄪𑄙𑄪 𑄉𑄬𑄣𑄧?
𑄇𑄨 𑄘𑄨𑄚𑄴 𑄃𑄬𑄣𑄧—
𑄇𑄨 𑄦𑄣𑄴 𑄦𑄧𑄣𑄧—𑄃, 𑄇𑄨 𑄦𑄣𑄴 𑄦𑄧𑄣𑄧… </p>

<p>
𑄇𑄪𑄙𑄪 𑄥𑄬𑄭 𑄊𑄑𑄴</p>

<p>𑄇𑄪𑄙𑄪 𑄥𑄬𑄭 𑄊𑄑𑄴 𑄡𑄨𑄠𑄧𑄖𑄴 𑄃𑄊𑄬 𑄚𑄧𑄠𑄚𑄴 𑄞𑄨𑄢𑄬𑄝𑄢𑄴
𑄌𑄬𑄋𑄬𑄇𑄪𑄣𑄴 𑄛𑄢𑄴 𑄦𑄰𑄱 𑄥𑄧𑄣𑄧𑄇𑄴𑄪𑄣𑄴 𑄛𑄧𑄢𑄨𑄚𑄬 𑄞𑄧𑄋𑄨
𑄝𑄧𑄢𑄴𑄉𑄁 𑄛𑄢𑄬 𑄛𑄢𑄬 𑄖𑄮𑄉𑄬𑄣𑄪𑄁, 𑄟𑄢𑄨𑄣𑄪𑄁 𑄣𑄧𑄋𑄨
𑄚𑄧 𑄛𑄬𑄣𑄪𑄁 𑄗𑄧𑄇𑄴 𑄇𑄧𑄚𑄧 𑄇𑄬𑄭𑄖𑄴 𑄈𑄇𑄴𑄧𑄚𑄴 𑄎𑄨𑄢𑄬𑄝𑄢𑄴𑅁</p>

<p>𑄇𑄎𑄧𑄣𑄧𑄁 𑄟𑄬𑄃𑄮𑄚𑄨𑄖𑄴 𑄚𑄧 𑄛𑄬𑄭 𑄉𑄬𑄣𑄪𑄁 𑄥𑄧𑄁𑄈𑄧𑄖𑄴
𑄇𑄮𑄌𑄴𑄛𑄚 𑄚𑄧𑄠𑄚𑄴 𑄦𑄟𑄨𑄎𑄬 𑄗𑄬𑄭 𑄗𑄬𑄭 𑄦𑄨𑄎𑄨 𑄦𑄨𑄎𑄨 
𑄚𑄪𑄚𑄴𑄏𑄮 𑄚𑄪𑄚𑄴𑄏𑄮 𑄊𑄟𑄬 𑄇𑄬𑄭𑄠𑄬 𑄗𑄠𑄴 𑄈𑄧𑄢𑄚𑄬 𑄞𑄨𑄎𑄨
𑄚𑄧 𑄛𑄬𑄣𑄪𑄁 𑄇𑄮𑄌𑄴𑄛𑄚𑄖𑄴 𑄃𑄣𑄏𑄣 𑄃 𑄝𑄧𑄢𑄴𑄉𑄧𑄖𑄴𑅁
𑄇𑄪𑄙𑄪 𑄥𑄬𑄭 𑄉𑄁, 𑄡𑄨𑄠𑄧𑄖𑄴 𑄦𑄝𑄠𑄴 𑄛𑄧𑄢𑄚𑄴 𑄎𑄪𑄢𑄮𑄠𑄴
𑄚𑄨𑄌𑄨𑄘𑄬 𑄎𑄨𑄁𑄇𑄚𑄨 𑄚𑄧 𑄜𑄪𑄢𑄮𑄠𑄴, 𑄥𑄪𑄉𑄬 𑄃𑄣𑄏𑄣
𑄇𑄮𑄌𑄴𑄛𑄚 𑄛𑄧𑄖𑄴 𑄇𑄧𑄚𑄧 𑄈𑄬𑄛𑄴 𑄦𑄘𑄨 𑄦𑄘𑄨 𑄚𑄧 𑄜𑄪𑄢𑄮𑄠𑄴
𑄘𑄨𑄚𑄬 𑄃 𑄢𑄬𑄘𑄬 𑄡𑄨𑄠𑄧𑄖𑄴 𑄚𑄨𑄖𑄴𑄮 𑄝𑄚𑄳𑄦 𑄥𑄪𑄉𑄧𑄢𑄴 𑄛𑄣𑅁</p>

<p>𑄇𑄪𑄙𑄪 𑄥𑄬𑄭 𑄊𑄑𑄴, 𑄡𑄨𑄠𑄧𑄖𑄴 𑄟𑄭𑄪 𑄟𑄧 𑄚𑄧𑄠𑄚𑄴 𑄞𑄨𑄢𑄬𑄟𑄴
𑄇𑄪𑄙𑄪 𑄥𑄬𑄭 𑄉𑄁, 𑄡𑄨𑄠𑄧𑄖𑄴 𑄗𑄧𑄇𑄴 𑄛𑄬𑄭 𑄃𑄬𑄇𑄴𑄇 𑄎𑄨𑄢𑄬𑄟𑄴𑅁 </p>

<p>
𑄖𑄬𑄣 𑄟𑄙𑄖𑄴 𑄖𑄬𑄣𑄴</p>

<p>𑄦𑄬𑄢 𑄟𑄏𑄬 𑄈𑄠𑄴 𑄇𑄨𑄠𑄬
𑄈𑄠𑄴 𑄘𑄪𑄙𑄬 𑄖𑄬𑄣𑄬-𑄏𑄪𑄣𑄬,
𑄖𑄬𑄣𑄬 𑄌𑄧𑄇𑄴 𑄌𑄧𑄇𑄴 𑄟𑄙𑄝𑄮𑄖𑄴
𑄊𑄧𑄚𑄧 𑄊𑄧𑄚𑄧 𑄖𑄬𑄣𑄴 𑄉𑄪𑄣𑄬𑅁 𑄘𑄨𑄚𑄴 𑄡𑄠𑄴 𑄢𑄧𑄋𑄬 𑄙𑄧𑄋𑄬
𑄉𑄩𑄘𑄬 𑄢𑄬𑄋𑄬 𑄇𑄨 𑄟𑄧𑄎𑄢𑄴,
𑄊𑄧𑄚𑄧 𑄊𑄧𑄚𑄧 𑄛𑄚𑄨 𑄈𑄠𑄴
𑄖𑄨𑄢𑄮𑄌𑄴 𑄖𑄪𑄠𑄮 𑄚𑄧 𑄘𑄧 𑄡𑄢𑄴𑅁</p>

<p>𑄘𑄪𑄈𑄳𑄠𑄢𑄴 𑄊𑄟𑄴 𑄏𑄧𑄢𑄬
𑄌𑄬𑄭 𑄗𑄠𑄴 𑄦𑄬𑄣𑄬𑄣𑄬,
𑄘𑄨 𑄝𑄢𑄳𑄦 𑄚𑄎𑄬 𑄖𑄢𑄴
𑄝𑄧-𑄚𑄨𑄏𑄬𑄌𑄴 𑄇𑄨𑄠𑄬 𑄜𑄬𑄣𑄬𑄣𑄬𑅁
𑄖𑄬𑄣 𑄟𑄙𑄖𑄴 𑄖𑄬𑄣𑄴 𑄗𑄬𑄭
𑄖𑄪𑄠𑄮 𑄖𑄬𑄣𑄴 𑄔𑄣𑄚,
𑄉𑄬𑄣𑄬 𑄡𑄮𑄇𑄴 𑄃𑄬 𑄛𑄧𑄢𑄚𑄴
𑄈𑄠𑄴 𑄝𑄨𑄥𑄴 𑄛𑄬𑄣𑄬 𑄟𑄉𑄚𑅁</p>

<p>𑄃𑄠𑄴 𑄇𑄧𑄣𑄬 𑄏𑄨𑄟𑄨𑄘𑄧𑄖𑄴
𑄌𑄉𑄧𑄢𑄬 𑄇𑄧𑄠𑄴, 𑄇𑄨 𑄣𑄉𑄬𑄢𑄴?
𑄖𑄬𑄣𑄴 𑄉𑄪𑄣𑄨 𑄘𑄨-𑄃𑄪𑄙𑄮𑄖𑄴
𑄇𑄧𑄠𑄴, 𑄇𑄖𑄴𑄮𑄣𑄴 𑄇𑄨 𑄚𑄧 𑄛𑄉𑄬𑄢𑄴?
𑄡𑄢𑄴 𑄣𑄮 𑄌𑄪𑄏𑄨 𑄈𑄬𑄭
𑄖𑄢𑄴 𑄛𑄬𑄑𑄴 𑄓𑄋𑄧𑄢𑄴 𑄦𑄧𑄠𑄴,
𑄍𑄳𑄃𑄨! 𑄍𑄳𑄃𑄨! 𑄊𑄨𑄚𑄋𑄧𑄢𑄴—
𑄃𑄧𑄥𑄨𑄝𑄨𑄣𑄴 𑄖𑄢𑄬 𑄇𑄧𑄠𑄴!</p>

<p>𑄇𑄨𑄠𑄬 𑄟𑄧𑄢𑄬 𑄘𑄪𑄊𑄬 𑄘𑄪𑄊𑄬
𑄃𑄪𑄚𑄮 𑄛𑄬𑄘𑄬 𑄘𑄨𑄚𑄴 𑄡𑄢𑄴,
𑄇𑄨 𑄃𑄟𑄳𑄦𑄧𑄇𑄴 𑄖𑄢𑄴 𑄟𑄧𑄚𑄴
𑄇𑄢𑄴 𑄞𑄖𑄴 𑄇𑄨𑄠𑄬 𑄈𑄢𑄴𑅁</p>

<p>𑄇𑄨𑄠𑄬 𑄊𑄟𑄴 𑄏𑄮𑄢𑄬𑄚𑄬𑄭 
𑄇𑄧𑄚𑄴𑄚 𑄥𑄮𑄚 𑄜𑄮𑄣𑄬𑄣𑄧,
𑄌𑄪𑄢𑄴 𑄙𑄬𑄁 𑄉𑄧𑄢𑄨𑄚𑄬𑄭
𑄉𑄧𑄟𑄴 𑄇𑄧𑄚𑄴𑄚 𑄈𑄮𑄣𑄬𑄣𑄧𑅁</p>

<p>𑄇𑄨 𑄃𑄟𑄳𑄦𑄧𑄇𑄴 𑄇𑄨 𑄃𑄟𑄳𑄦𑄧𑄇𑄴 
𑄃𑄬 𑄟𑄚𑄬𑄠𑄧 𑄥𑄧𑄁𑄥𑄢𑄴,
𑄟𑄚𑄬𑄠𑄬 𑄟𑄚𑄬𑄠𑄧 𑄣𑄮 𑄌𑄪𑄏𑄨 𑄈𑄬𑄭
𑄘𑄨𑄚𑄴 𑄈𑄬𑄚𑄴 𑄉𑄧𑄋𑄨 𑄡𑄢𑄴! </p>

<p>
𑄇𑄧𑄝𑄨𑄖𑄝𑄮𑄢𑄴 𑄚𑄁 𑄚𑄬𑄭</p>

<p>𑄎𑄨𑄁𑄇𑄚𑄨𑄢𑄴 𑄃𑄪𑄙𑄧𑄚𑄴 𑄣𑄟𑄧𑄚𑄴 𑄛𑄧𑄗𑄴 𑄦𑄘𑄧𑄘𑄬 𑄦𑄘𑄧𑄘𑄬
𑄡𑄬𑄘𑄴𑄫𑄢𑄴 𑄛𑄧𑄗𑄴 𑄟𑄭𑄪 𑄛𑄢𑄴 𑄦𑄰𑄱 𑄃𑄬𑄣𑄪𑄁—
𑄇𑄧𑄚𑄧𑄈𑄬𑄛𑄴 𑄢𑄨𑄚𑄨 𑄌𑄬𑄭 𑄗𑄁 𑄛𑄨𑄎𑄬, 𑄇𑄧𑄚𑄧𑄈𑄬𑄛𑄴 𑄌𑄁 𑄟𑄪𑄎𑄪𑄋𑄬,
𑄎𑄨𑄁𑄇𑄚𑄨𑄢𑄴 𑄖𑄨𑄚𑄴𑄇𑄣𑄧𑄢𑄴 𑄘𑄨-𑄇𑄣𑄴 𑄡𑄨𑄠𑄬𑄉𑄰𑄱 𑄉𑄧𑄋𑄨—
𑄡𑄪𑄘𑄨 𑄝𑄎𑄨 𑄗𑄁 𑄥𑄣𑄬 𑄟𑄪𑄎𑄪𑄋𑄬 𑄃𑄊𑄬 𑄥𑄬𑄌𑄴 𑄇𑄣𑄴;
𑄃𑄬𑄇𑄴𑄇𑄚𑄴 𑄘𑄨𑄠𑄚𑄴 𑄉𑄧𑄢𑄨 𑄟𑄙𑄢𑄴 𑄌𑄪𑄣𑄴 𑄙𑄪𑄛𑄴 𑄦𑄰𑄱 𑄡𑄢𑄴—
𑄘𑄨-𑄌𑄮𑄊𑄮𑄢𑄴 𑄛𑄧𑄦𑄴𑄢𑄴 𑄇𑄪𑄣𑄪𑄉𑄧𑄖𑄴𑄪𑄚𑄴 𑄇𑄪𑄣𑄪𑄇𑄴 𑄦𑄧𑄢𑄴—
𑄇𑄬𑄭𑄠𑄬𑄢𑄴 𑄌𑄟𑄴 𑄙𑄬𑄣𑄴 𑄛𑄧𑄢𑄨 𑄃𑄬𑄏𑄬𑄢𑄴 𑄣𑄢𑄳𑄦𑄬 𑄣𑄢𑄳𑄦𑄬
𑄘𑄖𑄴𑄪𑄚𑄴 𑄣𑄧𑄢𑄴𑄈𑄧𑄎𑄳𑄠 𑄦𑄰𑄱 𑄃𑄪𑄖𑄴𑄗𑄧𑄚𑄴 𑄃𑄬𑄉𑄬 𑄃𑄬𑄇𑄴
𑄇𑄬𑄭𑄠𑄬𑄢𑄴 𑄝𑄧𑄣𑄴 𑄣𑄟𑄧𑄚𑄨 𑄣𑄟𑄬𑄢𑄴 𑄘𑄨𑄚𑄬 𑄘𑄨𑄚𑄴
𑄦𑄘𑄧𑄘𑄬 𑄦𑄘𑄧𑄘𑄬 𑄃𑄬𑄇𑄴𑄘𑄨𑄚𑄴 𑄃𑄝𑄙 𑄗𑄪𑄟𑄴 𑄦𑄧𑄝𑄧
			𑄃𑄬𑄭 𑄛𑄧𑄗𑄴 𑄦𑄘𑄚;
𑄖𑄬𑄦𑄴 𑄃𑄢𑄴 𑄚𑄧 𑄦𑄧𑄝𑄧 𑄘𑄬𑄊 𑄚𑄧 𑄦𑄧𑄝𑄧 𑄇𑄧𑄙
𑄖𑄧 𑄣𑄧𑄉𑄬 𑄖 𑄣𑄧𑄉𑄬 𑄇𑄢𑄧 𑄣𑄧𑄉𑄬;
𑄗𑄪𑄟𑄴 𑄦𑄧𑄝𑄧 𑄘𑄪𑄈𑄴—𑄗𑄪𑄟𑄴 𑄦𑄧𑄝𑄧 𑄥𑄪𑄈𑄴—
𑄗𑄪𑄟𑄴 𑄦𑄧𑄝𑄧 𑄇𑄮𑄌𑄴𑄛𑄚 𑄣𑄧𑄚 𑄃𑄢𑄴 𑄘𑄬𑄚—
𑄗𑄪𑄟𑄴 𑄦𑄧𑄝𑄧 𑄥𑄧𑄝𑄧𑄚𑄧𑄢𑄴 𑄘𑄧𑄎𑄳𑄠𑄖𑄴 𑄥𑄎𑄪𑄢𑄨 𑄥𑄎𑄪𑄢𑄨
𑄇𑄧𑄙𑄢𑄴 𑄜𑄪𑄣𑄴𑄥𑄧𑄢 𑄉𑄙𑄚…</p>

<p>𑄎𑄨𑄁𑄇𑄚𑄨𑄢𑄴 𑄚𑄁 𑄇𑄨 𑄥𑄣𑄬 𑄝𑄚𑄳𑄦 𑄃𑄬𑄏𑄚 𑄃 𑄡𑄚?
𑄛𑄪𑄉𑄬𑄘𑄨 𑄝𑄬𑄣𑄚𑄴 𑄃𑄪𑄙𑄨 𑄛𑄧𑄏𑄨𑄟𑄬𑄘𑄨 𑄓𑄪𑄝𑄚?
𑄎𑄨𑄁𑄇𑄚𑄨𑄢𑄴 𑄡𑄪𑄚𑄨 𑄗𑄪𑄟𑄴 𑄗𑄠𑄴,
𑄃𑄬𑄣𑄬 𑄡𑄪𑄘𑄨 𑄃 𑄡 𑄛𑄧𑄢𑄬 𑄜𑄨𑄢𑄨
𑄥𑄣𑄬 𑄇𑄨𑄖𑄳𑄠𑄠𑄴 𑄥𑄪𑄉𑄧 𑄘𑄪𑄊𑄧 𑄞𑄪𑄘𑄨 𑄣𑄰𑄱 𑄝𑄬𑄢𑄚?
𑄎𑄨𑄁𑄇𑄚𑄨 𑄟𑄧𑄢𑄴 𑄖𑄭𑄪 𑄇𑄨 𑄦𑄃𑄮𑄎𑄧𑄢𑄴? 𑄚𑄇𑄨 𑄟𑄧𑄢𑄧𑄕𑄧𑄢𑄴?
𑄇𑄪𑄖𑄴𑄪𑄚𑄴 𑄃𑄬𑄌𑄳𑄠𑄧𑄌𑄴, 𑄇𑄪𑄙𑄪 𑄡𑄬𑄝𑄬, 𑄚𑄬𑄭 𑄇𑄨𑄠𑄬 𑄒𑄨𑄉𑄚 𑄖𑄧𑄢𑄴? </p>

<p>
𑄎𑄩𑄝𑄧𑄚𑄧𑄢𑄴 𑄒𑄨𑄉𑄚</p>

<p>𑄎𑄩𑄝𑄧𑄚𑄧𑄢𑄴 𑄚𑄁 𑄦𑄝𑄨𑄣𑄬𑄌𑄴 𑄚𑄧𑄠𑄴
𑄝𑄧-𑄚𑄨𑄏𑄬𑄌𑄴 𑄚𑄧𑄠𑄴
𑄚𑄧𑄠𑄴 𑄇𑄧𑄚𑄧 𑄌𑄧𑄝𑄥𑄣𑄴—
𑄘𑄧𑄎𑄳𑄠𑄢𑄴 𑄝𑄪𑄉𑄧𑄖𑄴 𑄝𑄪𑄠𑄬𑄢𑄧𑄢𑄴 𑄊𑄪𑄣𑄧𑄖𑄴
𑄥𑄦𑄧𑄎𑄬 𑄙𑄧𑄢𑄚 𑄦𑄣𑄴𑅁
𑄘𑄧𑄎𑄳𑄠𑄢𑄴 𑄝𑄪𑄉𑄧𑄖𑄴 𑄇𑄧𑄚𑄧𑄘𑄨𑄚𑄴 𑄖𑄧𑄢𑄴
𑄃𑄪𑄙𑄬 𑄡𑄪𑄚𑄨 𑄔𑄬𑄃𑄮
𑄃𑄪𑄙𑄬 𑄡𑄪𑄚𑄨 𑄏𑄧𑄢𑄴
𑄉𑄬𑄭𑄌𑄴 𑄥𑄣𑄬 𑄎𑄩𑄝𑄧𑄚𑄧𑄢𑄴 𑄉𑄚𑄴; 
𑄎𑄩𑄝𑄧𑄚𑄧𑄢𑄴-𑄃𑄮 𑄃𑄊𑄬 𑄉𑄧𑄁
𑄃𑄊𑄬 𑄖𑄣𑄴, 𑄃𑄊𑄬 𑄥𑄪𑄢𑄴
𑄃𑄊𑄬 𑄟𑄪𑄎𑄪𑄋𑄧𑄢𑄴 𑄑𑄚𑄴𑅁</p>

<p>𑄎𑄩𑄝𑄧𑄚𑄧𑄢𑄴 𑄚𑄁 𑄝𑄚𑄳𑄦 𑄘𑄪𑄈𑄴 𑄚𑄧𑄠𑄴
𑄚𑄧𑄠𑄴 𑄝𑄚𑄳𑄦 𑄥𑄪𑄉𑄧𑄢𑄴,
𑄥𑄪𑄈𑄴 𑄖𑄮𑄉𑄬𑄚𑄬𑄭 𑄘𑄪𑄈𑄴 𑄚𑄧 𑄇𑄪𑄢𑄬𑄌𑄴
𑄎𑄩𑄝𑄧𑄚𑄚𑄴 𑄚𑄧𑄠𑄴 𑄥𑄨𑄠𑄬 𑄞𑄪𑄉𑄧𑄢𑄴𑅁
𑄎𑄩𑄝𑄧𑄚𑄧𑄢𑄴 𑄚𑄁 𑄝𑄰𑄱 𑄗𑄚 𑄚𑄧𑄠𑄴
𑄚𑄧𑄠𑄴 𑄈𑄬𑄝𑄬 𑄈𑄬𑄝𑄬 𑄦𑄘𑄚,
𑄎𑄩𑄝𑄧𑄚𑄧𑄢𑄴 𑄚𑄁 𑄚𑄬𑄭-𑄃𑄣𑄴𑄏𑄨
𑄛𑄨𑄌𑄴𑄍𑄮𑄣𑄴 𑄛𑄧𑄙𑄬 𑄟𑄪𑄎𑄪𑄋𑄬 𑄦𑄘𑄚𑅁
𑄎𑄩𑄝𑄧𑄚𑄚𑄴 𑄝𑄚𑄳𑄦 𑄌𑄚 𑄃𑄢𑄴 𑄛𑄚 𑄚𑄧𑄠𑄴—
𑄎𑄩𑄝𑄧𑄚𑄧𑄢𑄴 𑄚𑄁 𑄡𑄪𑄚𑄨 𑄦𑄧𑄠𑄴
𑄝𑄚𑄳𑄦 𑄘𑄨 𑄡𑄚,
𑄖𑄧𑄢𑄴 𑄚𑄁 𑄣𑄬𑄊 𑄗𑄬𑄝𑄧 𑄥𑄣𑄬
𑄡𑄪𑄉𑄬 𑄡𑄪𑄉𑄬 𑄇𑄣𑄬 𑄇𑄣𑄬
𑄟𑄚𑄴𑄎𑄳𑄠𑄧𑄢𑄴 𑄟𑄧𑄚𑄧𑄖𑄴 𑄦𑄧𑄝𑄧 𑄖𑄧𑄢𑄴 𑄒𑄨𑄉𑄚𑅁 </p>

<p>
𑄝𑄚𑄳𑄦 𑄃𑄬𑄭 𑄘𑄨𑄝𑄬 𑄌𑄮𑄈𑄴</p>

<p>𑄖𑄧𑄢𑄴 𑄃𑄢𑄴 𑄟𑄧𑄢𑄴 
𑄌𑄨𑄢𑄧 𑄎𑄧𑄚𑄧𑄟𑄧𑄢𑄴 
𑄝𑄧𑄚𑄴𑄚𑄁 𑄡𑄪𑄚𑄨 𑄦𑄧𑄠𑄴,
𑄟𑄧 𑄟𑄧𑄚𑄚𑄬 𑄇𑄧𑄠𑄴
𑄦𑄮𑄇𑄴 𑄥𑄣𑄬 𑄥𑄨𑄠𑄚𑄴 𑄦𑄮𑄇𑄴!
𑄟𑄭𑄪 𑄇𑄧𑄁, 𑄟𑄧𑄢𑄴 𑄃𑄬𑄭 𑄘𑄨𑄝𑄬 𑄌𑄮𑄈𑄴
𑄖𑄧𑄢𑄬 𑄡𑄬𑄇𑄬𑄴 𑄘𑄬𑄣𑄧
𑄢𑄙𑄟𑄧𑄚𑄬 𑄡𑄬𑄚𑄴 𑄖𑄢𑄴 𑄣𑄋𑄮𑄚𑄨𑄢𑄬 𑄛𑄬𑄣𑄧;
𑄟𑄧𑄚𑄬 𑄦𑄧𑄣𑄧 :
	𑄢𑄎 𑄝𑄨𑄎𑄧𑄠𑄴𑄉𑄨𑄢𑄨—
	𑄦𑄎𑄢𑄴 𑄝𑄧𑄏𑄧𑄢𑄴 𑄛𑄧𑄢𑄴 
	𑄊𑄪𑄢𑄴 𑄃𑄚𑄴𑄙𑄢𑄴 𑄦𑄧𑄣𑄧 𑄛𑄧𑄦𑄴𑄢𑄴—
	𑄢𑄬𑄎𑄳𑄠𑄧 𑄖𑄢𑄴 𑄡𑄬𑄚𑄴 𑄛𑄬𑄣𑄧 𑄃 𑄜𑄨𑄢𑄨𑅁</p>

<p>𑄛𑄨𑄖𑄴𑄗𑄨𑄟𑄨𑄢𑄴 𑄝𑄬𑄇𑄴 𑄘𑄮𑄣𑄴 𑄖𑄧𑄢𑄴
	𑄗𑄧𑄢𑄬 𑄗𑄧𑄢𑄬 𑄦𑄧𑄢𑄬 𑄦𑄧𑄢𑄬
	𑄃𑄞𑄧𑄢𑄴 𑄈𑄬𑄭 𑄈𑄬𑄭 𑄃𑄊𑄬—
𑄢𑄨𑄚𑄨 𑄌𑄬𑄣𑄬 𑄃𑄬 𑄛𑄧𑄢𑄚𑄚𑄴 𑄟𑄧𑄢𑄴
	𑄇𑄨 𑄎𑄚𑄨 𑄇𑄬𑄎𑄚𑄴 𑄉𑄧𑄢𑄬—
𑄃𑄬𑄎𑄚𑄴 𑄘𑄮𑄣𑄴 𑄟𑄭𑄪 𑄚𑄧 𑄘𑄧 𑄘𑄬𑄊𑄧𑄁
	𑄃𑄬𑄭 𑄎𑄧𑄚𑄧𑄟𑄧𑄢𑄴 𑄃𑄉𑄬,
	𑄡𑄨𑄠𑄚𑄧𑄖𑄳𑄠𑄠𑄴 𑄖𑄧𑄢𑄬 𑄟𑄧𑄢𑄴
	𑄃𑄬𑄭 𑄎𑄧𑄚𑄧𑄟𑄧𑄢𑄴
	𑄛𑄧𑄢𑄚𑄧𑄢𑄴 𑄗𑄪𑄟𑄧 𑄥𑄚𑄴 𑄣𑄉𑄬𑅁
𑄇𑄪𑄙𑄪 𑄃𑄊𑄬 𑄃𑄬𑄭 𑄘𑄮𑄣𑄴
	𑄥𑄮𑄚-𑄢𑄧𑄁 𑄝𑄬𑄣𑄧 𑄛𑄧𑄦𑄴𑄢𑄴,
	𑄦𑄬𑄣𑄬 𑄥𑄮𑄎𑄬 𑄟𑄨𑄏𑄨 𑄗𑄠𑄴
	𑄟𑄧𑄚𑄚𑄧𑄢𑄬 𑄓𑄉𑄨 𑄡𑄠𑄴
𑄎𑄪𑄢𑄮 𑄎𑄪𑄢𑄮 𑄍𑄝 𑄍𑄝 𑄏𑄢𑄴 𑄖𑄢𑄪𑄟𑄧𑄢𑄴;
𑄟𑄭𑄪 𑄖𑄧𑄢𑄬 𑄚𑄧 𑄌𑄁 𑄦𑄢𑄬𑄝𑄢𑄴
𑄟𑄭𑄪 𑄇𑄧𑄁, 𑄦𑄮𑄌𑄴 𑄟𑄧𑄢𑄴 𑄎𑄧𑄚𑄧𑄟𑄬 𑄎𑄧𑄚𑄧𑄟𑄬
	𑄖𑄧 𑄝𑄪𑄉𑄧𑄖𑄴 𑄜𑄨𑄢𑄨 𑄃 𑄃𑄬𑄝𑄢𑄴!
𑄟𑄭𑄪 𑄇𑄧𑄁, 𑄃𑄬𑄭 𑄟𑄮𑄚𑄴 𑄃𑄬𑄭 𑄟𑄪𑄢𑄮 𑄃𑄬𑄭 𑄝𑄧𑄣 𑄟𑄘𑄨
𑄇𑄪𑄙𑄪 𑄃𑄊𑄬 𑄃𑄬𑄭 𑄘𑄬𑄝—
𑄡𑄨𑄙𑄪 𑄟𑄬𑄊𑄬 𑄡𑄠𑄴 𑄦𑄘𑄨,
𑄇𑄪𑄙𑄪 𑄃𑄊𑄬 𑄥𑄮𑄚-𑄢𑄧𑄁 𑄢𑄪𑄝𑄮-𑄢𑄧𑄁 𑄇𑄣 𑄟𑄬𑄊𑄧 𑄍𑄝
𑄇𑄪𑄙𑄪 𑄃𑄊𑄬 𑄝𑄨𑄏𑄪𑄜𑄪𑄣𑄴 𑄝𑄨𑄏𑄪𑄛𑄬𑄇𑄴
𑄇𑄪𑄙𑄪 𑄃𑄊𑄬 𑄜𑄉𑄮𑄚𑄧𑄢𑄴 𑄘𑄧𑄉𑄨𑄚𑄧 𑄦𑄝!
𑄇𑄪𑄙𑄪 𑄃𑄊𑄬 𑄥𑄨𑄋-𑄙𑄪𑄙𑄪𑄇𑄴-𑄈𑄬𑄁𑄉𑄳𑄢𑄧𑄁 𑄚𑄁?
𑄇𑄪𑄙𑄪 𑄃𑄊𑄬 𑄃𑄬𑄭 𑄍𑄧𑄢 𑄃𑄬𑄭 𑄖𑄚𑄴𑄏𑄁—
𑄥𑄬𑄚𑄧𑄖𑄳𑄠𑄠𑄴 𑄟𑄭𑄪 𑄇𑄧𑄁 𑄟𑄭𑄪 𑄡𑄨𑄙𑄪 𑄡𑄁,
	𑄟𑄭𑄪 𑄖𑄧𑄢𑄬 𑄇𑄮𑄌𑄴𑄛𑄁 - 𑄇𑄮𑄌𑄴𑄛𑄁
	𑄟𑄧𑄢𑄴 𑄃𑄬𑄭 𑄘𑄨𑄝𑄬 𑄌𑄮𑄈𑄴
	𑄡𑄬𑄇𑄬𑄴 𑄈𑄘𑄨𑄝𑄧 𑄈𑄘𑄮𑄇𑄴
	𑄟𑄭𑄪 𑄖𑄧 𑄃𑄨𑄙𑄪 𑄗𑄬𑄝𑄢𑄴 𑄌𑄁𑅁</p>

<p>𑄟𑄭𑄪 𑄇𑄧𑄁, 𑄖𑄪𑄟𑄨 𑄡𑄨𑄙𑄪 𑄡𑄬𑄝 𑄡𑄧—
𑄟𑄭𑄪 𑄃𑄨𑄙𑄪 𑄗𑄬𑄭 𑄡𑄁,
	𑄃𑄊𑄬 𑄚𑄨—𑄇𑄨 𑄖𑄢𑄴 𑄚𑄁
𑄡𑄨𑄙𑄪 𑄟𑄬𑄀 𑄟𑄬𑄀 𑄍𑄉𑄧𑄣𑄨 𑄃𑄊𑄧𑄚𑄴?
𑄚𑄚 𑄛𑄬𑄉𑄬 𑄚𑄚 𑄥𑄪𑄢𑄬 𑄉𑄩𑄖𑄴 𑄉𑄚𑄴?
𑄉𑄧𑄢𑄴𑄝 𑄛𑄬𑄉𑄮𑄢𑄴 𑄉𑄩𑄘𑄧𑄢𑄴 𑄥𑄪𑄢𑄬 𑄥𑄨𑄙𑄪 𑄇𑄨 𑄉𑄧𑄢𑄴𑄝 𑄓𑄉𑄧𑄚𑄴?
𑄇𑄘𑄨𑄟𑄳𑄦𑄥𑄴 𑄢𑄚𑄳𑄠𑄖𑄴 𑄥𑄪𑄙𑄮𑄉𑄪𑄣𑄮 𑄜𑄪𑄘𑄨 𑄗𑄚𑄴?
𑄃𑄣𑄪𑄑𑄨𑄣-𑄌𑄨𑄟𑄴𑄝𑄪𑄇𑄴 𑄜𑄪𑄢𑄮𑄟𑄮𑄚𑄴 𑄚𑄋𑄬 𑄚𑄁
𑄃𑄊𑄬𑄚𑄨 𑄥𑄨𑄙𑄪?
	𑄟𑄬𑄃𑄮𑄚𑄨-𑄥𑄧𑄁𑄈𑄧-𑄌𑄬𑄋𑄬-𑄝𑄧𑄢𑄴𑄉𑄁
	𑄃𑄊𑄬𑄚𑄨—𑄡𑄬𑄝 𑄖𑄪𑄟𑄨 𑄡𑄨𑄙𑄪?</p>

<p>𑄃𑄊𑄬𑄚𑄨 𑄥𑄨𑄙𑄪—
	𑄛𑄨𑄚𑄮𑄚𑄴-𑄈𑄘𑄨 𑄢𑄪𑄝𑄮𑄢𑄘𑄨
	𑄛𑄨𑄚𑄳𑄠 𑄉𑄧𑄢𑄨 𑄡𑄚𑄴 𑄚𑄨 𑄦𑄘𑄨
	𑄎𑄪𑄟𑄴𑄮 𑄟𑄨𑄣𑄬𑄭, 𑄟𑄬𑄣 𑄦𑄧𑄣𑄬?
𑄃𑄊𑄬𑄚𑄨 𑄥𑄨𑄙𑄪—
	𑄉𑄝𑄪𑄢𑄴𑄣𑄧𑄉𑄬 𑄦𑄧𑄚𑄴𑄚𑄨 𑄈𑄢
	𑄏𑄪𑄝𑄪𑄢𑄴 𑄏𑄪𑄝𑄪𑄢𑄴 𑄃𑄉𑄌𑄴 𑄛𑄢
	𑄥𑄘𑄬𑄭𑄠𑄬 𑄉𑄏𑄧𑄢𑄴 𑄍𑄝𑄖𑄴 𑄖𑄧𑄣𑄬?
𑄃𑄊𑄬𑄚𑄨 𑄥𑄨𑄙𑄪—
	𑄃𑄮𑄣𑄮𑄚𑄴-𑄥𑄣𑄧𑄖𑄴 𑄛𑄮𑄉𑄮𑄚𑄴-𑄎𑄧𑄉
	𑄇𑄧𑄣𑄛𑄨𑄙𑄬𑄢𑄴 𑄝𑄨𑄚𑄨𑄈𑄧𑄉
	𑄎𑄬𑄙𑄬𑄚 𑄝𑄨𑄎𑄨𑄢𑄴 𑄈𑄭𑄮?
𑄃𑄊𑄬𑄚𑄨 𑄥𑄨𑄙𑄪?</p>

<p>𑄟𑄭𑄪 𑄇𑄧𑄁, 𑄗𑄬𑄣𑄬 𑄗𑄮𑄇𑄴—
	𑄃𑄬 𑄎𑄧𑄚𑄧𑄟𑄴 𑄟𑄧𑄢𑄴 𑄉𑄬𑄣𑄬 𑄃𑄨𑄙𑄪 𑄡𑄮𑄇𑄴,
	𑄟𑄭𑄪 𑄃𑄨𑄙𑄪 𑄗𑄬𑄟𑄴—
𑄢𑄙𑄟𑄧𑄚𑄴-𑄙𑄧𑄚𑄴𑄛𑄪𑄘𑄨 𑄛𑄦𑄳𑄣 𑄉𑄬𑄣𑄬 𑄃𑄨𑄙𑄪 𑄉𑄬𑄟𑄴,
𑄃𑄬𑄣𑄬 𑄃𑄨𑄙𑄪 𑄃𑄬𑄟𑄴𑅁
𑄟𑄭𑄪 𑄇𑄧𑄁, 𑄥𑄮𑄚 𑄚𑄧𑄠𑄴 𑄢𑄪𑄝𑄮 𑄚𑄧𑄠𑄴
	𑄚𑄧𑄠𑄴 𑄥𑄨𑄠𑄬 𑄢𑄎𑄢𑄴 𑄙𑄧𑄚𑄴,
𑄟𑄭𑄪 𑄌𑄁, 𑄃𑄬𑄭 𑄟𑄘𑄨 𑄃𑄬𑄭 𑄏𑄢𑄴
	𑄃𑄬𑄭 𑄍𑄧𑄢𑄍𑄧𑄢𑄨 𑄝𑄧𑄚𑄴𑅁
𑄟𑄭𑄪 𑄌𑄁 𑄘𑄮𑄣𑄴 𑄦𑄝—
	𑄝𑄚𑄳𑄦 𑄚𑄨𑄏𑄬𑄌𑄴 𑄜𑄬𑄣𑄬𑄝𑄢𑄴;
𑄟𑄭𑄪 𑄌𑄁 𑄝𑄬𑄣𑄧 𑄛𑄧𑄦𑄴𑄢𑄴
	𑄌𑄁 𑄝𑄎𑄨𑄝𑄢𑄴;
𑄟𑄭𑄪 𑄌𑄁 𑄛𑄧𑄦𑄴𑄚𑄴 𑄢𑄬𑄖𑄴
	𑄥𑄧𑄝𑄧𑄚𑄴 𑄘𑄬𑄊𑄨𑄝𑄢𑄴;
𑄟𑄭𑄪 𑄌𑄁 𑄘𑄮𑄣𑄴 𑄘𑄨𑄚𑄴
	𑄟𑄭𑄪 𑄌𑄁 𑄘𑄮𑄣𑄴 𑄊𑄪𑄟𑄴;
𑄟𑄭𑄪 𑄌𑄁 𑄝𑄚𑄳𑄦 𑄃𑄬𑄇𑄴
	𑄥𑄮𑄚-𑄢𑄧𑄁 𑄘𑄮𑄣𑄴 𑄎𑄪𑄟𑄴𑅁</p>

<p>𑄟𑄭𑄪 𑄇𑄧𑄁, 𑄖𑄧𑄢𑄴 𑄟𑄧𑄢𑄴
	𑄝𑄧𑄚𑄴𑄚𑄁 𑄘𑄨-𑄎𑄧𑄚𑄧𑄢𑄴
	𑄦𑄧𑄠𑄴 𑄡𑄪𑄚𑄨 𑄦𑄧𑄠𑄴 𑄦𑄮𑄇𑄴,
	𑄇𑄧𑄚𑄧 𑄘𑄨𑄚𑄴 𑄇𑄧𑄚𑄧 𑄇𑄣𑄬
	𑄟𑄧𑄚𑄴 𑄡𑄪𑄚𑄨 𑄦𑄋𑄬, 𑄥𑄣𑄬
	𑄦𑄋𑄨𑄣𑄬 𑄦𑄋𑄮𑄇!
𑄃𑄬 𑄝𑄪𑄉𑄧𑄖𑄴 𑄡𑄬𑄭 𑄥𑄪𑄈𑄴 𑄃𑄊𑄬
𑄃𑄬 𑄟𑄧𑄚𑄧𑄖𑄴 𑄡𑄬𑄭 𑄃𑄏 𑄃𑄊𑄬—
𑄡𑄬𑄭 𑄟𑄧𑄢𑄴 𑄣𑄪𑄞𑄴-𑄙𑄛𑄴 𑄃𑄊𑄬 𑄟𑄧𑄢𑄴 
	𑄝𑄬𑄇𑄴𑄇𑄚𑄨 𑄖𑄧𑄢𑄬 𑄘𑄨𑄣𑄪𑄁 𑄉𑄮𑄎𑄬𑄭,
𑄝𑄚𑄳𑄦 𑄃𑄬𑄭 𑄘𑄨𑄝𑄬 𑄌𑄮𑄈𑄴
𑄟𑄧𑄖𑄳𑄠𑄠𑄴 𑄎𑄧𑄟 𑄗𑄮𑄇𑄴
	𑄟𑄧𑄢𑄴 𑄘𑄪𑄈𑄴 𑄟𑄧 𑄃𑄨𑄙𑄪 𑄢𑄊𑄬𑄣𑄪𑄁 𑄦𑄮𑄎𑄬𑄭𑅁 </p>

<p>
𑄦𑄃𑄮𑄌𑄴 𑄗𑄬𑄣𑄬</p>

<p>𑄦𑄃𑄮𑄌𑄴 𑄗𑄬𑄣𑄬 𑄦𑄰𑄱 𑄛𑄢𑄧𑄌𑄴 𑄖𑄭𑄪
𑄢𑄬𑄖𑄴 𑄃𑄉𑄏𑄧𑄢𑄴 𑄌𑄚𑄴,
𑄛𑄬𑄇𑄴 𑄦𑄰𑄱𑄚𑄬 𑄉𑄬𑄭 𑄛𑄢𑄧𑄌𑄴 𑄖𑄭𑄪
𑄝𑄬𑄣𑄴 𑄃𑄪𑄙𑄚𑄢𑄴 𑄉𑄚𑄴𑅁
𑄦𑄃𑄮𑄌𑄴 𑄗𑄬𑄣𑄬 𑄦𑄰𑄱 𑄛𑄢𑄧𑄌𑄴 𑄖𑄭𑄪 
𑄥𑄎𑄴 𑄃𑄉𑄏𑄧𑄢𑄴 𑄖𑄢,
𑄍𑄝 𑄍𑄨𑄘𑄬𑄭 𑄘𑄨 𑄛𑄢𑄧𑄌𑄴 𑄖𑄭𑄪
𑄦𑄰𑄱𑄚𑄬𑄭 𑄝𑄧𑄑𑄴𑄉𑄌𑄴 𑄛𑄢𑅁
𑄦𑄃𑄮𑄌𑄴 𑄗𑄬𑄣𑄬 𑄡𑄬𑄭 𑄛𑄢𑄧𑄌𑄴 𑄖𑄭𑄪
𑄘𑄪𑄠𑄮 𑄟𑄬𑄣𑄨𑄚𑄬𑄭 𑄃𑄪𑄢𑄨,
𑄦𑄃𑄮𑄌𑄴 𑄗𑄬𑄣𑄬 𑄌𑄬𑄭 𑄛𑄢𑄧𑄌𑄴 𑄖𑄭𑄪
𑄉𑄮𑄘 𑄥𑄧𑄁𑄥𑄢𑄚𑄴 𑄊𑄪𑄢𑄨𑅁
𑄦𑄃𑄮𑄌𑄴 𑄗𑄬𑄣𑄬 𑄉𑄁 𑄦𑄰𑄱 𑄛𑄢𑄧𑄌𑄴
𑄉𑄧𑄢𑄨 𑄛𑄢𑄧𑄌𑄴 𑄝𑄚𑄴,
𑄥𑄪𑄚𑄬𑄭 𑄛𑄢𑄧𑄌𑄴 𑄦𑄃𑄮𑄌𑄴 𑄗𑄬𑄣𑄬
𑄃𑄧𑄇𑄪𑄣𑄴 𑄘𑄧𑄎𑄳𑄠𑄢𑄴 𑄉𑄚𑄴𑅁
𑄦𑄃𑄮𑄌𑄴 𑄗𑄬𑄣𑄬 𑄦𑄰𑄱 𑄛𑄢𑄧𑄌𑄴 𑄖𑄭𑄪
𑄓𑄋𑄧𑄢𑄴 𑄃𑄬𑄇𑄴𑄇𑄚𑄴 𑄥𑄉𑄧𑄢𑄴,
𑄟𑄧𑄚𑄚𑄧𑄢𑄬 𑄉𑄧𑄢𑄨 𑄛𑄢𑄧𑄌𑄴 𑄖𑄭𑄪
𑄥𑄉𑄧𑄢𑄴 𑄛𑄢 𑄓𑄋𑄧𑄢𑄴𑅁
𑄦𑄃𑄮𑄌𑄴 𑄗𑄬𑄣𑄬 𑄦𑄰𑄱 𑄛𑄢𑄧𑄌𑄴 𑄖𑄭𑄪 
𑄃𑄬𑄇𑄴𑄮 𑄓𑄋𑄧𑄢𑄴 𑄇𑄧𑄝𑄨,
𑄇𑄰𑄱 𑄛𑄢𑄧𑄌𑄴 𑄖𑄭𑄪 𑄟𑄧𑄚𑄧𑄢𑄴 𑄇𑄧𑄙
𑄃𑄉𑄨 𑄛𑄢𑄧𑄌𑄴 𑄍𑄧𑄝𑄨𑅁
𑄈𑄧𑄢𑄚𑄧 𑄘𑄨𑄚𑄧𑄖𑄴 𑄟𑄬𑄊𑄴 𑄦𑄰𑄱𑄚𑄬
𑄏𑄧𑄢𑄬𑄭 𑄛𑄢𑄧𑄌𑄴 𑄛𑄚𑄨,
𑄃𑄚𑄴𑄙𑄢𑄴 𑄟𑄧𑄚𑄧𑄖𑄴 𑄝𑄬𑄣𑄧𑄢𑄴 𑄥𑄧𑄘𑄧𑄇𑄴
𑄘𑄨 𑄛𑄢𑄧𑄌𑄴 𑄖𑄭𑄪 𑄃𑄚𑄨𑅁
𑄟𑄧𑄚𑄴 𑄝𑄉𑄚𑄧𑄖𑄴 𑄜𑄪𑄘𑄬𑄭 𑄛𑄢𑄧𑄌𑄴
𑄦𑄎𑄢𑄴 𑄦𑄎𑄢𑄴 𑄜𑄪𑄣𑄴,
𑄜𑄪𑄣𑄴 𑄝𑄉𑄚𑄴 𑄖𑄭𑄪 𑄉𑄧𑄢𑄨 𑄛𑄢𑄧𑄌𑄴 
𑄃𑄟 𑄟𑄚𑄬𑄭𑄇𑄪𑄣𑄴𑅁 </p>

<p>
𑄢𑄋𑄌𑄚𑄧𑄢𑄴 𑄥𑄪𑄚𑄴𑄎𑄪𑄇𑄴 𑄟𑄧𑄚𑄚𑄧𑄖𑄴 𑄝𑄬𑄥𑄪𑄚𑄴𑄎𑄪𑄇𑄴 𑄜𑄪𑄢𑄨 𑄃𑄪𑄙𑄬</p>

<p>𑄢𑄋𑄌𑄚𑄬 𑄘𑄪𑄇𑄴𑄇𑄟𑄴 𑄉𑄧𑄢𑄨 𑄥𑄧𑄁𑄥𑄢𑄴 𑄌𑄣𑄠𑄴𑅁
𑄎𑄪𑄟𑄴 𑄉𑄧𑄢𑄬, 𑄇𑄧𑄣 𑄝𑄬𑄎𑄬, 𑄝𑄧𑄏𑄧𑄢𑄧 𑄥𑄬𑄎𑄬 𑄑𑄚𑄑𑄚𑄨 𑄛𑄧𑄣𑄬
𑄇𑄛𑄴𑄖𑄬𑄭 𑄔𑄬𑄝𑄖𑄴 𑄖𑄬𑄋𑄬𑄢 𑄎𑄣𑄴 𑄛𑄘𑄬𑅁
𑄃𑄬𑄇𑄴 𑄟𑄮𑄇𑄴, 𑄃𑄬𑄇𑄴 𑄛𑄪𑄠𑄮, 𑄘𑄨𑄝𑄬 𑄏𑄨𑅁
𑄑𑄚𑄈𑄨𑄌𑄳𑄠𑄢𑄴 𑄎𑄣𑄴 𑄖𑄪𑄚𑄨𑄖𑄚𑄨 𑄇𑄧𑄚𑄧 𑄝𑄝𑄧𑄘𑄬 𑄘𑄨𑄚𑄴
𑄉𑄧𑄋𑄨 𑄡𑄠𑄴 𑄢𑄋𑄌𑄚𑄴𑄘𑄉𑄨𑄢𑄴𑅁
𑄛𑄨𑄖𑄴𑄗𑄨𑄟𑄨𑄖𑄴 𑄖𑄧𑄢𑄨 𑄗𑄬𑄝𑄢𑄴 𑄥𑄧𑄝𑄧𑄚𑄧𑄢𑄴 𑄇𑄧𑄙 𑄥𑄪𑄚𑄠𑄴
𑄟𑄮𑄉𑄮𑄢𑄬… 𑄛𑄪𑄠𑄮𑄢𑄬… 𑄏𑄨𑄠𑄧𑄢𑄬…
𑄖 𑄛𑄪𑄠𑄮 𑄙𑄧𑄣 𑄣𑄬𑄊 𑄥𑄨𑄊𑄬 𑄢𑄋𑄟𑄖𑄳𑄠 𑄇𑄧𑄣𑄬𑄎𑄧𑄖𑄴,
𑄟𑄳𑄦𑄎𑄬𑄌𑄚𑄬 𑄢𑄋𑄟𑄖𑄳𑄠𑄖𑄴 𑄡𑄬𑄭 𑄡𑄬𑄭 𑄥𑄟𑄴𑄝𑄘𑄴 𑄣𑄧𑄠𑄴𑅁
𑄙𑄧𑄣𑄢𑄬 𑄇𑄧𑄠𑄴 𑄃𑄨𑄚𑄴𑄘𑄨-𑄃𑄪𑄚𑄴𑄘𑄨 𑄇𑄚𑄴 𑄚𑄧 𑄘𑄨𑄝𑄢𑄴;
𑄟𑄚𑄪𑄌𑄴 𑄦𑄧𑄝𑄢𑄴 𑄇𑄧𑄙, 𑄝𑄎𑄨 𑄗𑄬𑄝𑄢𑄴 𑄇𑄧𑄙,
𑄎𑄩𑄝𑄧𑄚𑄚𑄴 𑄘𑄮𑄣𑄬𑄭 𑄥𑄎𑄬𑄝𑄢𑄴 𑄇𑄧𑄙 𑄥𑄪𑄚𑄠𑄴𑅁
𑄙𑄧𑄣 𑄓𑄬𑄚𑄴-𑄝𑄁 𑄚𑄧 𑄦𑄣𑄠𑄴𑅁
𑄏𑄨 𑄘𑄨𑄝𑄬𑄭 𑄃𑄘𑄟𑄧𑄖𑄴 𑄣𑄬𑄊 𑄥𑄨𑄊𑄧𑄚𑄴𑅁
𑄢𑄋𑄌𑄚𑄬 𑄛𑄪𑄠𑄮-𑄍𑄢𑄴 𑄟𑄪𑄎𑄪𑄋𑄧𑄢𑄴 𑄘𑄨𑄚𑄪𑄚𑄧𑄢𑄴 𑄇𑄧𑄙
			𑄚𑄧 𑄞𑄝𑄨 𑄚𑄧 𑄛𑄢𑄬𑅁
𑄥𑄢𑄣𑄳𑄠 𑄌𑄨𑄣𑄧 𑄥𑄚𑄴 𑄞𑄧𑄋𑄨 𑄞𑄧𑄋𑄨 𑄝𑄬𑄢𑄠𑄴 𑄟𑄧𑄚𑄚𑄬,
𑄘𑄨𑄚𑄴 𑄡𑄠𑄴, 𑄢𑄬𑄖𑄴 𑄃𑄬𑄏𑄬, 𑄢𑄬𑄖𑄴 𑄉𑄧𑄞𑄨𑄚𑄴 𑄦𑄧𑄠𑄴,
𑄝𑄧-𑄚𑄨𑄏𑄬𑄌𑄴 𑄜𑄬𑄣𑄠𑄴—𑄃𑄧𑄎𑄝𑄨𑄚𑄴 𑄟𑄧𑄚𑄚𑄬 𑄇𑄪𑄣𑄴 𑄚𑄬𑄭
𑄃𑄬𑄇𑄴𑄇𑄚𑄴 𑄓𑄋𑄧𑄢𑄴 𑄥𑄉𑄧𑄢𑄴 𑄥𑄎𑄪𑄢𑄨 𑄛𑄢𑄴 𑄦𑄧𑄘𑄧 𑄌𑄠𑄴…</p>

<p>𑄢𑄋𑄌𑄚𑄧𑄢𑄴 𑄖𑄨𑄚𑄴 𑄃𑄢𑄨 𑄙𑄚𑄧𑄢𑄴 𑄎𑄪𑄟𑄚𑄴 𑄃𑄬 𑄝𑄧𑄏𑄧𑄢𑄴 𑄞𑄢𑄨
𑄘𑄮𑄣𑄴 𑄦𑄰𑄱𑄠𑄬, 𑄣𑄧𑄏 𑄣𑄧𑄏 𑄙𑄚𑄧 𑄥𑄨𑄏𑄬…
𑄥𑄪𑄙𑄮, 𑄊𑄧𑄌𑄳𑄠, 𑄎𑄬𑄙𑄬𑄚𑄠𑄴 𑄎𑄪𑄟𑄚𑄴 𑄇𑄬𑄎𑄚𑄴 𑄘𑄮𑄣𑄴 𑄥𑄎𑄨 𑄃𑄊𑄬𑅁
𑄢𑄋𑄌𑄚𑄬 𑄇𑄧𑄟𑄧𑄢𑄧𑄖𑄴 𑄦𑄖𑄴 𑄘𑄨 𑄌𑄬𑄭 𑄗𑄠𑄴𑄴,
𑄛𑄉𑄚 𑄙𑄚𑄧𑄢𑄴 𑄖𑄪𑄟𑄴𑄝𑄌𑄴 𑄚𑄉𑄧𑄖𑄴 𑄃𑄞𑄧𑄢𑄴 𑄈𑄬𑄭
𑄃𑄏𑄢𑄴 𑄈𑄬𑄭 𑄈𑄬𑄭 𑄛𑄧𑄢𑄬… 𑄟𑄧𑄚𑄧𑄢𑄴 𑄛𑄨𑄖𑄴𑄗𑄨𑄟𑄨 𑄃𑄧𑄎𑄢𑄴
𑄦𑄰𑄱 𑄃𑄪𑄙𑄬… 𑄥𑄧𑄝𑄧𑄚𑄧𑄢𑄴 𑄝𑄨𑄎𑄨 𑄇𑄪𑄎𑄬, 𑄥𑄪𑄉𑄧𑄢𑄴 𑄥𑄨𑄋
𑄓𑄧𑄉𑄧𑄢𑄨 𑄃𑄪𑄙𑄬; 𑄃𑄬𑄇𑄴𑄏𑄇𑄴 𑄃𑄪𑄉𑄪𑄢𑄨𑄉𑄧𑄢𑄴 𑄢𑄧 𑄥𑄪𑄚𑄨 
𑄦𑄘𑄧 𑄝𑄘𑄮𑄣𑄚𑄴 𑄖𑄇𑄴 𑄉𑄧𑄢𑄬…
𑄥𑄪𑄚𑄴𑄎𑄪𑄇𑄴 𑄟𑄧𑄚𑄚𑄧𑄖𑄴 𑄇𑄬𑄎𑄚𑄴 𑄃𑄬𑄇𑄴𑄇𑄚𑄴 𑄝𑄬𑄥𑄪𑄚𑄴𑄎𑄪𑄇𑄴
𑄃𑄝𑄙 𑄜𑄪𑄢𑄨 𑄃𑄪𑄙𑄬, 𑄚𑄉𑄬𑄟𑄪𑄠𑄬 𑄘𑄨𑄊𑄮𑄣𑄴 𑄃𑄬𑄇𑄴𑄮 𑄚𑄨𑄏𑄬𑄌𑄴
𑄚𑄳𑄦𑄨𑄉𑄨𑄣𑄨 𑄃𑄬𑄏𑄬 𑄢𑄋𑄌𑄚𑄧𑄢𑄴—  </p>

<h3>𑄖𑄧𑄢𑄴 𑄢𑄙𑄬 𑄃𑄬 𑄝𑄪𑄉𑄧𑄖𑄴 𑄟𑄧𑄢𑄴 𑄣𑄁𑄣𑄁𑄋𑄳𑄠 𑄈𑄧𑄢𑄚𑄴</h3>

<p>𑄖𑄭𑄪 𑄟𑄧𑄢𑄴 𑄦𑄃𑄮𑄎𑄧 𑄣𑄋𑄮𑄚𑄨, 𑄥𑄧𑄝𑄧𑄚𑄧𑄢𑄴 𑄍𑄧𑄢𑄚𑄣𑄴
𑄎𑄪𑄟𑄧𑄢𑄴 𑄛𑄉𑄚 𑄙𑄚𑄧 𑄖𑄪𑄟𑄴𑄝𑄎𑄧 𑄥𑄬𑄢𑄬 𑄘𑄮𑄣𑄴 𑄉𑄞𑄪𑄢𑄨 
𑄥𑄧𑄝𑄧𑄚𑄧𑄢𑄴 𑄘𑄧𑄎𑄳𑄠𑄖𑄴 𑄟𑄧𑄚𑄴 𑄦𑄟𑄨𑄎𑄬 𑄝𑄬𑄢𑄠𑄴 𑄥𑄎𑄪𑄢𑄨
𑄖𑄧𑄢𑄴 𑄢𑄙𑄬 𑄦𑄰𑄱 𑄃𑄊𑄬 𑄃𑄬 𑄎𑄧𑄚𑄧𑄟𑄴 𑄈𑄧𑄢𑄚𑄧 𑄇𑄣𑄴𑅁</p>

<p>𑄖𑄭𑄪 𑄝𑄰𑄱𑄎𑄬𑄉𑄧𑄢𑄴 𑄛𑄧𑄖𑄴𑄗𑄧𑄟𑄴 𑄏𑄧𑄢𑄴, 𑄥𑄧𑄝𑄧𑄚𑄧𑄢𑄴 𑄝𑄉𑄨𑄎𑄬
𑄚𑄇𑄴𑄥𑄜𑄪𑄣𑄧𑄢𑄴 𑄖𑄪𑄟𑄴𑄝𑄌𑄴, 𑄉𑄧𑄞𑄨𑄚𑄴 𑄖𑄢𑄪𑄟𑄧𑄢𑄴 𑄍𑄝
𑄖𑄭𑄪 𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄎𑄪𑄢𑄮 𑄛𑄧𑄢𑄚𑄴-𑄎𑄪𑄢𑄮𑄚𑄨 𑄦𑄝
𑄥𑄃𑄮𑄚𑄧𑄢𑄴 𑄇𑄣𑄳𑄠𑄢𑄴 𑄦𑄃𑄮𑄎𑄧𑄢𑄴 𑄏𑄧𑄢𑄴𑄏𑄧𑄢𑄴 𑄝𑄢𑄨𑄏𑄬𑅁</p>

<p>𑄖𑄭𑄪 𑄟𑄧𑄢𑄴 𑄦𑄃𑄮𑄎𑄧𑄢𑄴 𑄟𑄮𑄚𑄮𑄌𑄪𑄉𑄧 𑄇𑄧𑄝𑄧𑄢𑄧𑄇𑄴 𑄎𑄪𑄟𑄴 
𑄣𑄢𑄬𑄠𑄧𑄖𑄴 𑄌𑄨𑄖𑄴 𑄎𑄪𑄢𑄮𑄚𑄨 𑄛𑄧𑄦𑄴𑄚𑄴 𑄖𑄚𑄴𑄏𑄋𑄧 𑄛𑄚𑄨
𑄟𑄮𑄚𑄮𑄊𑄧𑄢𑄧 𑄌𑄚𑄳𑄦𑄖𑄴 𑄦𑄧𑄢𑄚𑄬 𑄚𑄨𑄌𑄨𑄘𑄬 𑄃𑄧𑄣𑄧𑄢𑄴 𑄊𑄪𑄟𑄴
𑄦𑄮𑄌𑄴 𑄉𑄧𑄢𑄨 𑄦𑄎𑄢𑄴 𑄝𑄧𑄏𑄧𑄢𑄴 𑄇𑄘𑄬𑄝𑄢𑄴 𑄎𑄨𑄁𑄇𑄚𑄨𑅁</p>

<p>𑄖𑄭𑄪 𑄟𑄧𑄢𑄴 𑄦𑄃𑄮𑄎𑄧𑄢𑄴 𑄥𑄧𑄝𑄧𑄚𑄧𑄢𑄴 𑄛𑄧𑄢𑄚𑄧 𑄛𑄧𑄢𑄚𑄴
𑄖𑄧 𑄢𑄙𑄬 𑄃𑄬 𑄝𑄪𑄇𑄴𑄮𑄖𑄴 𑄟𑄧𑄢𑄴 𑄣𑄁𑄣𑄁𑄋𑄳𑄠 𑄈𑄧𑄢𑄚𑄴𑅁 </p>

<p>
𑄘𑄨𑄠𑄚𑄴 𑄉𑄋𑄧𑄢𑄴 𑄟𑄪𑄠𑄮𑄟𑄪𑄠𑄨
(𑄎𑄩𑄝𑄧𑄚𑄴 𑄥𑄧𑄟𑄢𑄨 𑄚𑄨𑄢𑄴𑄟𑄧𑄣𑄢𑄬 𑄉𑄮𑄎𑄬𑄣𑄪𑄁)</p>

<p>𑄃𑄬 𑄎𑄧𑄚𑄧𑄟𑄧𑄢𑄴 𑄖𑄧𑄢𑄴 𑄃𑄢𑄴 𑄟𑄧𑄢𑄴 𑄇𑄨𑄏𑄪 𑄥𑄪𑄈𑄴
𑄇𑄨𑄏𑄪 𑄇𑄮𑄌𑄴𑄛𑄚,
𑄥𑄬 𑄥𑄧𑄟𑄢𑄬 𑄃 𑄇𑄨𑄏𑄪 𑄘𑄪𑄈𑄴
𑄞𑄉𑄞𑄉𑄨 𑄉𑄧𑄢𑄨 𑄣𑄰𑄱
𑄟𑄨𑄣𑄨𑄟𑄨𑄏𑄨 𑄃𑄬𑄇𑄴 𑄦𑄰𑄱
𑄞𑄧𑄢𑄨 𑄉𑄬𑄣𑄧 𑄝𑄪𑄇𑄴𑅁
𑄖𑄧𑄢𑄴 𑄃𑄢𑄴 𑄟𑄧𑄢𑄴 		𑄘𑄨𑄠𑄚𑄴 𑄛𑄧𑄢𑄚𑄧𑄢𑄴 
𑄃𑄉𑄧 𑄎𑄧𑄚𑄧𑄟𑄧𑄢𑄴 𑄛𑄪𑄕𑄳𑄠𑄧𑄢𑄴 𑄜𑄧𑄣𑄬
𑄇𑄮𑄌𑄴𑄛𑄚 𑄍𑄝 𑄖𑄧𑄣𑄬
𑄘𑄨𑄠𑄚𑄴 𑄎𑄨𑄁𑄇𑄚𑄨 
𑄃𑄬𑄇𑄴 𑄦𑄰𑄱 𑄃𑄬𑄇𑄴 𑄥𑄪𑄙𑄮 𑄣𑄰𑄱 𑄦𑄧𑄣𑄧 𑄝𑄚𑄝𑄚𑄨—
𑄘𑄧𑄎𑄳𑄠𑄢𑄴 𑄟𑄪𑄎𑄪𑄋𑄬 𑄉𑄋𑄧𑄢𑄴 𑄘𑄨𑄠𑄚𑄴 𑄟𑄪 𑄦𑄧𑄣𑄧 𑄟𑄪𑄠𑄮𑄟𑄪𑄠𑄨𑅁
𑄌𑄬𑄋𑄬-𑄝𑄧𑄢𑄴𑄉𑄁-𑄟𑄬𑄃𑄮𑄚𑄨-𑄥𑄪𑄝𑄧𑄣𑄧𑄁
𑄍𑄧𑄢𑄍𑄧𑄢𑄨 𑄃 𑄇𑄎𑄧𑄣𑄧𑄁 𑄉𑄧𑄋𑄨 𑄡𑄢𑄴
𑄥𑄬 𑄥𑄧𑄟𑄢𑄬 𑄎𑄨𑄝𑄧𑄚𑄧𑄢𑄴 𑄃𑄠𑄪𑄉𑄚𑄴 𑄜𑄪𑄢𑄬 𑄡𑄢𑄴—
𑄇𑄪𑄖𑄴𑄪𑄚𑄴 𑄃𑄬𑄌𑄴𑄌𑄬𑄭 	𑄇𑄪𑄙𑄪 𑄡𑄬𑄝𑄧𑄁
𑄇𑄧𑄘𑄨𑄚𑄴 𑄝 𑄃𑄊𑄨		𑄇𑄧𑄘𑄨𑄚𑄴 𑄝 𑄗𑄬𑄝𑄧𑄁
𑄥𑄬 𑄇𑄧𑄙𑄠𑄴 𑄝 𑄇𑄧𑄚𑄴𑄚 𑄎𑄚𑄬,
𑄦𑄎𑄨 𑄣𑄰𑄱 𑄟𑄘𑄨 𑄣𑄰𑄱		𑄇𑄮𑄌𑄴𑄛𑄬𑄭 𑄃𑄬𑄇𑄴 𑄦𑄰𑄱 𑄢𑄰𑄱
𑄦𑄢𑄬𑄣𑄬 𑄘𑄧 𑄛𑄧𑄢𑄚𑄚𑄬 𑄇𑄚𑄬𑅁</p>

<p>𑄉𑄮𑄎𑄬𑄚𑄧 𑄃𑄨𑄙𑄪 𑄟𑄉𑄨 𑄝𑄧𑄢𑄴 	𑄖𑄧𑄢𑄴 𑄃𑄢𑄴 𑄟𑄧𑄢𑄴
𑄃 𑄛𑄨𑄖𑄴𑄗𑄨𑄟𑄨 𑄟𑄚𑄬𑄠𑄧𑄢𑄴—
𑄝𑄬𑄇𑄴 𑄎𑄨𑄁𑄇𑄚𑄨
𑄦𑄎𑄨 𑄢𑄧𑄋𑄬 𑄚𑄚 𑄙𑄧𑄋𑄬 𑄎𑄧𑄚𑄧𑄟𑄚𑄴 𑄗𑄮𑄇𑄴
𑄃𑄬𑄇𑄴 𑄦𑄰𑄱 𑄝𑄚𑄝𑄚𑄨𑅁 </p>

<p>
𑄖𑄭𑄪 𑄃𑄬𑄝𑄬 𑄞𑄨𑄣𑄨</p>

<p>𑄖𑄭𑄪 𑄃𑄬𑄝𑄬 𑄞𑄨𑄣𑄨, 𑄣𑄋𑄮𑄚𑄨, 𑄏𑄧𑄢𑄬 𑄞𑄨𑄎𑄨 𑄢𑄮𑄘𑄬 𑄥𑄨𑄎𑄨
	𑄞𑄝𑄧𑄚𑄢𑄴 𑄘𑄧𑄎𑄧𑄢 𑄛𑄧𑄙𑄧 𑄟𑄠𑄴
	𑄖𑄧𑄢𑄬 𑄝𑄌𑄴𑄌𑄬𑄭 𑄗𑄚—
𑄖𑄧𑄢𑄬 𑄝𑄌𑄴𑄌𑄬𑄭 𑄗𑄚—𑄘𑄨𑄚𑄴 𑄚𑄬𑄭 𑄢𑄬𑄖𑄴 𑄚𑄬𑄭
𑄃𑄪𑄝𑄮𑄌𑄴 𑄇𑄝𑄎𑄬 𑄛𑄚𑄨 𑄗𑄎𑄬 𑄖𑄧𑄘 𑄌𑄪𑄉𑄬𑄭
𑄝𑄌𑄴𑄌𑄬𑄭 𑄗𑄚, 𑄣𑄋𑄮𑄚𑄨, 𑄖𑄭𑄪 𑄃𑄬𑄝𑄬 𑄞𑄨𑄣𑄨—
𑄖𑄭𑄪 𑄃𑄬𑄝𑄬 𑄞𑄨𑄣𑄨, 𑄖𑄨𑄢𑄌𑄴 𑄃𑄬 𑄝𑄪𑄉𑄮𑄖𑄴
𑄈𑄧𑄢𑄚𑄬 𑄝𑄢𑄨𑄏𑄬𑄠𑄴 𑄥𑄪𑄉𑄧𑄖𑄴 𑄃 𑄘𑄪𑄊𑄧𑄖𑄴
𑄊𑄪𑄟𑄴 𑄚𑄬𑄭 𑄘𑄨-𑄌𑄮𑄊𑄮𑄖𑄴
	𑄊𑄪𑄟𑄴 𑄦𑄰𑄱 𑄖𑄭𑄪 𑄃𑄬𑄝𑄬 𑄞𑄨𑄣𑄨—
𑄃𑄬𑄝𑄬 𑄞𑄨𑄣𑄨 𑄃𑄘𑄟𑄬 𑄃𑄘𑄟𑄬
	𑄊𑄧𑄢𑄬 𑄊𑄧𑄢𑄬
	𑄟𑄧𑄚𑄬 𑄟𑄧𑄚𑄬
	𑄟𑄮𑄚𑄴-𑄟𑄪𑄢𑄮 𑄍𑄧𑄢-𑄉𑄋𑄬
	𑄖𑄚𑄴𑄏𑄋𑄬
	𑄏𑄢𑄬 𑄏𑄢𑄬 𑄝𑄧𑄚𑄬 𑄝𑄧𑄚𑄬
𑄛𑄬𑄉𑄮 𑄉𑄩𑄘𑄬 𑄉𑄩𑄘𑄧-𑄥𑄪𑄢𑄬 𑄎𑄪𑄟𑄬 𑄎𑄪𑄟𑄬 𑄟𑄮𑄚𑄮𑄊𑄧𑄢𑄬 𑄟𑄮𑄚𑄮𑄊𑄧𑄢𑄬
	𑄖𑄭𑄪 𑄃𑄬𑄝𑄬 𑄞𑄨𑄣𑄨—
𑄣𑄋𑄮𑄚𑄨, 𑄖𑄭𑄪 𑄃𑄬𑄝𑄬 𑄞𑄨𑄣𑄨,
𑄃𑄬𑄝𑄬 𑄞𑄨𑄣𑄨 𑄚𑄪𑄘𑄨 𑄉𑄧𑄢𑄨 𑄚𑄪𑄘𑄨𑄚𑄘𑄨 𑄦𑄎𑄨𑄈𑄪𑄎𑄨 
𑄛𑄨𑄚𑄮𑄚𑄬 𑄈𑄘𑄨𑄠𑄬 𑄘𑄮𑄣𑄬𑄘𑄣𑄬 𑄥𑄎𑄨𑄥𑄪𑄎𑄨
𑄈𑄪𑄎𑄨 𑄈𑄪𑄎𑄨 𑄚𑄪𑄘𑄨 𑄚𑄪𑄘𑄨 𑄝𑄪𑄠𑄬𑄢𑄬;
𑄖𑄢𑄪𑄟𑄧𑄢𑄴 𑄥𑄬𑄢𑄬 𑄥𑄬𑄢𑄬—
𑄉𑄏𑄧 𑄍𑄝𑄠𑄴 𑄍𑄝𑄠𑄴
𑄜𑄉𑄮𑄚𑄮 𑄦𑄝𑄠𑄴 𑄦𑄝𑄠𑄴;
𑄢𑄬𑄝𑄬𑄌𑄴 𑄜𑄪𑄣𑄮 𑄖𑄪𑄟𑄴𑄝𑄎𑄬 𑄉𑄏𑄬 𑄉𑄏𑄬 𑄛𑄬𑄉𑄮 𑄚𑄎𑄬
𑄌𑄪𑄟𑄮𑄖𑄴 𑄉𑄪𑄘𑄬𑄭𑄠𑄬 𑄖𑄮𑄚𑄮𑄢𑄴 𑄥𑄪𑄠𑄘𑄬
𑄛𑄬𑄉𑄮 𑄝𑄳𑄦𑄠𑄴—𑄖𑄭𑄪 𑄃𑄬𑄝𑄬 𑄞𑄨𑄣𑄨—
𑄖𑄭𑄪 𑄃𑄬𑄝𑄬 𑄞𑄨𑄣𑄨, 𑄢𑄙𑄟𑄧𑄚𑄴-𑄙𑄧𑄚𑄴𑄛𑄪𑄘𑄨𑄢𑄴 𑄇𑄮𑄌𑄴𑄛𑄚 𑄥𑄚𑄴
𑄝𑄰𑄱𑄎𑄬𑄉𑄧𑄢𑄴 𑄛𑄧𑄖𑄴𑄗𑄧𑄟𑄴 𑄏𑄧𑄢𑄴𑄣𑄬𑄎 𑄥𑄚𑄴
𑄇𑄧𑄎𑄧𑄟 𑄉𑄞𑄪𑄢𑄨𑄢𑄴 𑄛𑄧𑄖𑄴𑄗𑄧𑄟𑄴 𑄇𑄮𑄌𑄴𑄛𑄚𑄢𑄴 𑄇𑄮𑄌𑄴𑄛𑄚 𑄥𑄚𑄴
𑄈𑄧𑄢𑄚𑄧𑄖𑄴 𑄛𑄧𑄢𑄚𑄴𑄎𑄪𑄢𑄮𑄚𑄨 𑄚𑄮𑄚𑄬𑄭𑄠𑄬 𑄝𑄪𑄠𑄬𑄢𑄧 𑄥𑄚𑄴
𑄉𑄞𑄪𑄎𑄳𑄠-𑄉𑄞𑄪𑄢𑄨 𑄚𑄨𑄌𑄨𑄘𑄳𑄠 𑄎𑄨𑄁𑄇𑄚𑄨𑄢𑄴 𑄇𑄮𑄌𑄴𑄛𑄚 𑄥𑄚𑄴
𑄟-𑄝𑄪𑄉𑄮𑄖𑄴 𑄌𑄨𑄉𑄮𑄚𑄴 𑄌𑄨𑄖𑄴𑄨𑄢𑄴 𑄘𑄪𑄙𑄴 𑄈𑄚 𑄥𑄚𑄴
		𑄣𑄋𑄮𑄚𑄨 𑄖𑄭𑄪 𑄃𑄬𑄝𑄬 𑄞𑄨𑄣𑄨—
𑄃𑄬𑄝𑄬 𑄞𑄨𑄣𑄨, 𑄊𑄨𑄣𑄬 𑄈𑄢𑄠𑄴 𑄚𑄙𑄬𑄁 𑄈𑄢𑄠𑄴 𑄛𑄧𑄖𑄴𑄨 𑄈𑄢𑄠𑄴
𑄈𑄬𑄁𑄉𑄳𑄢𑄧𑄁 𑄥𑄨𑄋 𑄙𑄪𑄙𑄪𑄉𑄧𑄢𑄴 𑄖𑄣𑄬 𑄖𑄣𑄬
𑄃𑄬𑄝𑄬 𑄞𑄨𑄣𑄨 𑄚𑄪𑄠𑄮 𑄢𑄧𑄋𑄬 𑄛𑄪𑄢𑄮𑄚𑄨 𑄦𑄣𑄬;
𑄚𑄪𑄘𑄨𑄝𑄚𑄨-𑄣𑄋𑄮𑄚𑄨-𑄎𑄪𑄟𑄴𑄮𑄝𑄨-𑄘𑄮𑄣𑄴𑄝𑄨-𑄉𑄞𑄪𑄢𑄨,
𑄃𑄬𑄝𑄬 𑄞𑄨𑄣𑄨 𑄥𑄖𑄴 𑄉𑄁 𑄥𑄖𑄴 𑄘𑄧𑄎𑄳𑄠 𑄥𑄎𑄪𑄢𑄨—
𑄖𑄭𑄪 𑄃𑄬𑄝𑄬 𑄞𑄨𑄣𑄨,
	𑄃𑄬𑄝𑄬 𑄞𑄨𑄣𑄨 𑄖𑄧𑄢𑄬 𑄝𑄌𑄴𑄌𑄬𑄭 𑄗𑄚,
𑄖𑄧𑄢𑄴 𑄇𑄧𑄙 𑄞𑄝𑄨 𑄞𑄝𑄨 𑄇𑄧𑄝𑄨𑄖 𑄣𑄬𑄊𑄚
		     𑄇𑄧𑄝𑄨𑄖 𑄣𑄬𑄊𑄚𑅁 </p>

<p>
𑄖𑄧𑄟𑄢𑄬 𑄦𑄨𑄘𑄮𑄖𑄴 𑄃𑄪𑄙𑄬</p>

<p>𑄇𑄧𑄝𑄨 𑄥𑄪𑄢𑄨𑄘𑄴 𑄃 𑄇𑄧𑄝𑄨 𑄘𑄩𑄛𑄧𑄁𑄇𑄧𑄢𑄴
𑄞𑄣𑄧𑄇𑄴 𑄝𑄧𑄏𑄧𑄢𑄴 𑄃 𑄞𑄣𑄧𑄇𑄴 𑄞𑄨𑄣𑄮𑄚𑄴 𑄛𑄧𑄢𑄴
𑄖𑄧𑄟𑄢𑄴 𑄃𑄪𑄘𑄨𑄎𑄬 𑄇𑄧𑄝𑄨𑄖 𑄣𑄬𑄊𑄧𑄋𑄧𑄢𑄴—
𑄃𑄧𑄛𑄧𑄢𑄙𑄴 𑄡𑄪𑄚𑄨 𑄦𑄧𑄠𑄴
𑄈𑄬𑄟 𑄉𑄧𑄎𑄳𑄠𑄧 𑄖𑄪𑄟𑄨 𑄟𑄧𑄢𑄬;</p>

<p>𑄥𑄬𑄭 𑄇𑄧𑄟𑄧𑄣𑄬 𑄘𑄬𑄊 𑄦𑄰𑄱𑄠𑄬, 𑄦𑄨𑄘𑄮𑄖𑄴 𑄚𑄬𑄭, 𑄖𑄧𑄟 𑄥𑄧𑄟𑄢𑄬
𑄃𑄨𑄌𑄬𑄴 𑄞𑄣𑄧𑄇𑄴 𑄝𑄧𑄏𑄧𑄢𑄴 𑄛𑄧𑄢𑄬
𑄛𑄪𑄏𑄮𑄢𑄴 𑄉𑄧𑄢𑄧𑄋𑄧𑄢𑄴 𑄖𑄧𑄟𑄢𑄬,
𑄇𑄬𑄎𑄚𑄴 𑄃𑄊𑄧 𑄖𑄪𑄟𑄨? 𑄇𑄬𑄎𑄚𑄴 𑄃𑄊𑄧?</p>

<p>𑄇𑄧𑄝𑄨𑄣𑄧𑄇𑄴, 𑄖𑄧𑄟 𑄇𑄧𑄝𑄨𑄖𑄠𑄴 𑄇𑄧𑄙 𑄇𑄧𑄠𑄴 𑄇𑄬𑄎𑄚𑄴 𑄘𑄮𑄣𑄬𑄭 
𑄚𑄨𑄉𑄪𑄌𑄴 𑄚𑄨𑄉𑄪𑄌𑄴 𑄚𑄉𑄧𑄢𑄴 𑄟𑄘𑄧𑄚𑄴 𑄟𑄧𑄢𑄴 𑄥𑄧𑄟𑄢𑄬;
𑄇𑄧𑄝𑄨 𑄘𑄩𑄛𑄧𑄁𑄇𑄧𑄢𑄴, 𑄇𑄰𑄱 𑄇𑄨 𑄛𑄢𑄧𑄌𑄴 𑄖𑄭𑄪,
𑄖𑄧𑄢𑄴 𑄟𑄧𑄢𑄧𑄕𑄧𑄢𑄴 𑄛𑄧𑄢𑄬
𑄖𑄧𑄢𑄴 𑄣𑄋𑄮𑄚𑄨𑄢𑄴 𑄞𑄨𑄘𑄨𑄢𑄮 𑄉𑄪𑄙𑄨𑄖𑄴 𑄘𑄨-𑄃𑄬𑄇𑄴𑄇𑄚𑄴 𑄏𑄧𑄢𑄛𑄘
𑄥𑄮𑄟𑄨𑄝𑄢𑄴 𑄌𑄢𑄴 𑄚𑄬𑄚 𑄝𑄪𑄠𑄬𑄢𑄬?
𑄘𑄪𑄣𑄪𑄇𑄴𑄇𑄰𑄱 𑄇𑄬𑄭𑄠𑄬 𑄦𑄬𑄢 𑄇𑄝𑄨 𑄇𑄧𑄝𑄨𑄖 𑄣𑄬𑄈𑄳𑄠𑄧𑄌𑄴 𑄦𑄃𑄮𑄎𑄬 
𑄣𑄬𑄈𑄳𑄠𑄧𑄌𑄴 𑄣𑄮-𑄜𑄪𑄘𑄮𑄠𑄴 𑄇𑄮𑄌𑄴𑄛𑄚 𑄚𑄁,
𑄇𑄮𑄌𑄴𑄛𑄚 𑄇𑄢𑄬 𑄇𑄧𑄠𑄴 𑄥𑄨𑄊𑄬𑄠𑄧𑄌𑄴—
𑄛𑄧𑄢𑄚𑄧𑄢𑄴 𑄘𑄪𑄠𑄮𑄢𑄴 𑄉𑄧𑄢𑄨 𑄘𑄪𑄠𑄮𑄌𑄴 𑄦𑄝𑄁𑄛𑄁𑅁</p>

<p>𑄇𑄧𑄝𑄨 𑄥𑄪𑄢𑄨𑄘𑄴, 𑄦𑄨𑄘𑄮𑄖𑄴 𑄃𑄪𑄙𑄬 𑄖𑄧𑄢𑄬
𑄇𑄨 𑄎𑄚𑄨 𑄃𑄬 𑄛𑄧𑄢𑄚𑄴 𑄇𑄬𑄎𑄚𑄴 𑄉𑄧𑄢𑄬—
𑄖𑄧𑄢𑄴 𑄥𑄬𑄭 𑄝𑄢𑄴𑄉𑄨𑄛𑄣𑄴 𑄃𑄪𑄢𑄨 𑄡𑄚𑄴 𑄟𑄧𑄢𑄴 𑄥𑄮𑄎𑄧-𑄉𑄁 𑄥𑄎𑄪𑄢𑄨
𑄚𑄨𑄖𑄴𑄖𑄉𑄬 𑄥𑄎𑄨 𑄗𑄠𑄴 𑄖𑄧𑄢𑄴 𑄦𑄃𑄮𑄎𑄧𑄢𑄴 𑄢𑄋𑄟𑄖𑄳𑄠 𑄉𑄞𑄪𑄢𑄨,
𑄚𑄉𑄧𑄢𑄴 𑄟𑄘𑄬 𑄟𑄧 𑄙𑄉𑄧𑄖𑄴 𑄝𑄰𑄱 𑄖𑄧𑄢𑄴 𑄇𑄧𑄝𑄨𑄖 𑄉𑄞𑄪𑄢𑄨—
𑄃𑄟𑄨 𑄝𑄬𑄉𑄬 𑄃𑄊𑄨, 𑄃𑄊𑄧𑄚𑄴 𑄖𑄧𑄢𑄴 𑄇𑄧𑄝𑄨 𑄘𑄁𑄉𑄪 𑄟𑄳𑄢𑄨𑄖𑄴𑄨𑄇-𑄥𑄨𑄥𑄨𑄢𑄴
𑄥𑄚𑄴𑄖𑄨-𑄏𑄨𑄟𑄨𑄖𑄴-𑄟𑄚𑄧𑄥𑄴-𑄌𑄨𑄢𑄧𑄎𑄳𑄠𑄮𑄖𑄨-𑄥𑄪𑄥𑄧𑄟𑄧𑄠𑄴-𑄝𑄩𑄢𑄧
𑄃𑄊𑄬 𑄇𑄧𑄝𑄨 𑄚𑄧𑄚𑄙𑄧𑄚𑄬, 𑄃𑄊𑄬 𑄜𑄬𑄣𑄎𑄨𑄠𑄬
𑄃𑄊𑄧𑄚𑄴 𑄃 𑄃𑄪𑄘𑄧𑄚𑄴𑄘𑄨 𑄇𑄧𑄝𑄨-𑄥𑄦𑄨𑄖𑄳𑄠𑄨𑄇𑄴𑄣𑄧𑄉𑄬𑅁</p>

<p>𑄚𑄁 𑄃𑄊𑄬 𑄃𑄬𑄏𑄧 𑄥𑄬𑄭 𑄙𑄧𑄉𑄬
𑄌𑄬𑄋𑄬-𑄟𑄬𑄃𑄮𑄚𑄨-𑄇𑄎𑄧𑄣𑄧𑄁,
𑄃𑄊𑄬 𑄥𑄬𑄭 𑄝𑄧𑄢𑄴𑄉𑄁 - 𑄥𑄬𑄭 𑄥𑄪𑄝𑄧𑄣𑄧𑄁
𑄃𑄊𑄬 𑄜𑄪𑄢𑄮𑄟𑄮𑄚𑄴, 𑄃𑄊𑄬 𑄦𑄬𑄣𑄴, 𑄃𑄊𑄬 𑄚𑄩𑄣𑄴,
𑄃𑄊𑄬 𑄖𑄧𑄢𑄴 𑄛𑄧𑄢𑄚𑄧𑄢𑄴 𑄎𑄪𑄟𑄴 𑄃𑄩𑄥𑄴𑄗𑄬𑄑𑄨𑄇𑄴𑄥𑄴 𑄇𑄃𑄪𑄚𑄴𑄥𑄨𑄣𑄴;
𑄥𑄬𑄭 𑄛𑄬𑄉𑄬 𑄥𑄬𑄭 𑄙𑄧𑄉𑄬 𑄃𑄬𑄏𑄧 𑄉𑄩𑄖𑄴 𑄉𑄚𑄴
𑄝𑄚𑄳𑄦 𑄚𑄬𑄭 𑄥𑄬𑄭 𑄟𑄧𑄚𑄴, 𑄥𑄬𑄭 𑄥𑄪𑄈𑄴—
𑄥𑄬𑄭 𑄃𑄉𑄧 𑄥𑄚𑄴!</p>

<p>𑄇𑄧𑄝𑄨𑄣𑄧𑄇𑄴, 𑄖𑄧𑄟 𑄥𑄧𑄣𑄧𑄋𑄚𑄨 𑄃𑄨𑄌𑄬𑄴 𑄚𑄬𑄭
𑄖𑄪𑄟𑄨 𑄃𑄊𑄧 𑄃𑄟 𑄟𑄧𑄚𑄬 𑄟𑄧𑄚𑄬, 𑄃𑄊𑄬 𑄖𑄧𑄟 𑄚𑄋𑄬—
𑄇𑄣𑄬 𑄇𑄣𑄬 𑄇𑄧𑄙 𑄇𑄧𑄝𑄧 𑄖𑄧𑄟 𑄇𑄧𑄝𑄨𑄖𑄠𑄴
𑄗𑄬𑄝𑄧 𑄖𑄧𑄟 𑄇𑄧𑄙, 𑄗𑄬𑄝𑄧 𑄖𑄧𑄟 𑄚𑄨𑄏𑄬𑄚𑄨
𑄦𑄎𑄢𑄴 𑄝𑄧𑄏𑄧𑄢𑄴 𑄦𑄰𑄱 𑄃𑄬 𑄘𑄬𑄏𑄧𑄢𑄴 𑄍𑄧𑄢𑄍𑄧𑄢𑄨 𑄉𑄁𑅁
𑄃𑄟𑄨-𑄃𑄮 𑄇𑄨 𑄎𑄧𑄚𑄧𑄟𑄚𑄴 𑄃𑄨𑄙𑄪 𑄗𑄬𑄝𑄧𑄁?
𑄟𑄧𑄢𑄧𑄕𑄧𑄢𑄴 𑄛𑄧𑄢𑄬 𑄃𑄟𑄨-𑄃𑄮 𑄃𑄬𑄝𑄧𑄁—
𑄦𑄧𑄣𑄬 𑄥𑄬𑄇𑄬𑄴 𑄖𑄧𑄟 𑄥𑄧𑄟𑄢𑄬
𑄘𑄬𑄊 𑄦𑄧𑄣𑄬-𑄃𑄮 𑄦𑄰𑄱 𑄛𑄢𑄬
𑄡𑄪𑄘𑄨 𑄇𑄧𑄝𑄣𑄧𑄖𑄴 𑄗𑄠𑄴 𑄣𑄬𑄊—
𑄥𑄬𑄇𑄬𑄴 𑄃𑄟𑄢𑄬 𑄓𑄉𑄨 𑄇𑄧𑄝𑄚𑄨,
𑄃𑄬𑄏𑄧 𑄃𑄬𑄏𑄧—𑄇𑄬𑄎𑄚𑄴 𑄃𑄊𑄧—𑄇𑄧𑄟𑄧𑄣𑄬 𑄃𑄬𑄣?
𑄇𑄰𑄱 𑄇𑄰𑄱 𑄟𑄪𑄎𑄪𑄋𑄧𑄖𑄴 𑄃𑄬𑄝𑄚𑄨?
𑄖𑄧𑄟 𑄣𑄧𑄉𑄬 𑄃𑄝𑄙 𑄡𑄪𑄘𑄨 𑄥𑄨𑄙𑄪 𑄦𑄧𑄠𑄴 𑄘𑄬𑄊?
𑄘𑄬𑄊 𑄦𑄧𑄣𑄬 𑄓𑄉𑄨 𑄣𑄭𑄪𑄠𑄧
𑄥𑄋𑄪 𑄘𑄮𑄢𑄮𑄢𑄴 𑄥𑄋𑄪𑄠𑄚𑄴 𑄛𑄢𑄨 𑄗𑄭𑄪𑄠𑄧
𑄞𑄢𑄨 𑄦𑄮𑄌𑄴 𑄖𑄧𑄟 𑄃𑄨𑄙𑄪 𑄝𑄬𑄢𑄬𑄝𑄢𑄴;
𑄚𑄚 𑄇𑄧𑄙 𑄇𑄰𑄱 𑄇𑄰𑄱
𑄢𑄬𑄘𑄬 𑄘𑄨𑄚𑄬 𑄝𑄰𑄱 𑄢𑄰𑄱
𑄦𑄃𑄮𑄌𑄴 𑄦𑄧𑄠𑄴 𑄇𑄧𑄝𑄨𑄖 𑄢𑄬𑄎𑄳𑄠𑄧𑄖𑄴
𑄟𑄧𑄚𑄚𑄨 𑄃 𑄚𑄪𑄠𑄮 𑄉𑄧𑄢𑄨 𑄦𑄢𑄬𑄝𑄢𑄴𑅁 </p>

<p>
𑄟𑄮𑄝𑄭𑄣𑄴 𑄡𑄪𑄉𑄴</p>

<p>𑄎𑄧𑄚𑄬 𑄎𑄧𑄚𑄬 𑄟𑄮𑄝𑄭𑄣𑄴 𑄦𑄘𑄧𑄖𑄴
𑄃𑄨𑄌𑄴𑄍𑄬 𑄟𑄮𑄝𑄭𑄣𑄴 𑄡𑄪𑄉𑄴
𑄡𑄖𑄴𑄪𑄚𑄴 𑄃𑄊𑄬 𑄉𑄞𑄪𑄢𑄴 𑄛𑄮-𑄏𑄨
𑄦𑄪𑄠𑄬 𑄖𑄖𑄴𑄪𑄚𑄴 𑄟𑄧𑄚𑄧𑄢𑄴 𑄘𑄪𑄈𑄴𑅁
𑄇𑄧𑄙 𑄇𑄧𑄘𑄬 𑄟𑄮𑄝𑄭𑄣𑄴 𑄜𑄮𑄚𑄮𑄖𑄴
𑄦𑄋𑄬𑄢𑄴 𑄖𑄬𑄋 𑄦𑄎𑄢𑄴,
𑄚𑄣𑄬 𑄃𑄧𑄚𑄣𑄬 𑄚𑄳𑄦𑄨𑄉𑄨𑄣𑄨 𑄉𑄬𑄣𑄬
𑄙𑄧𑄚𑄴-𑄃𑄮 𑄜𑄪𑄢𑄠𑄴 𑄢𑄎𑄢𑄴𑅁
𑄛𑄪𑄠𑄮 𑄚𑄧 𑄦𑄧𑄣𑄬 𑄏𑄨𑄝𑄰𑄱 𑄚𑄨𑄖𑄴𑄮 
𑄟𑄮𑄝𑄭𑄣𑄴 𑄇𑄚𑄧𑄖𑄴 𑄘𑄨 𑄗𑄧𑄠𑄴,
𑄇𑄣𑄴𑄣𑄰𑄱 𑄃𑄬𑄙𑄧𑄇𑄴 𑄣𑄧𑄣𑄧𑄌𑄴-𑄜𑄧𑄣𑄧𑄌𑄴
𑄜𑄪𑄎𑄪𑄢𑄴-𑄜𑄎𑄪𑄢𑄴 𑄇𑄨 𑄇𑄧𑄠𑄴!
𑄞𑄪𑄘𑄬 𑄛𑄬𑄭𑄠𑄬 𑄟𑄚𑄴𑄎𑄳𑄠𑄧 𑄥𑄚𑄳𑄠
𑄇𑄨𑄘𑄨𑄇𑄴 𑄦𑄎𑄨 𑄃𑄪𑄙𑄬,
𑄝𑄛𑄴-𑄟 𑄟𑄧𑄚𑄚𑄴 𑄙𑄨𑄙𑄨𑄇𑄴 𑄉𑄧𑄢𑄬
𑄥𑄬𑄣𑄴𑄮 𑄝𑄪𑄉𑄧𑄖𑄴 𑄜𑄪𑄘𑄬𑅁
𑄚𑄇𑄴 𑄌𑄨𑄝𑄨𑄣𑄬 𑄘𑄪𑄙𑄴 𑄚𑄳𑄦𑄨𑄉𑄨𑄣𑄬
𑄟𑄙𑄖𑄴 𑄝𑄨𑄎𑄮𑄣𑄴 𑄢𑄰𑄱𑄠𑄬,
𑄎𑄖𑄴 𑄚𑄬𑄚 𑄇𑄨 𑄝𑄬𑄎𑄖𑄴 𑄥𑄨𑄝𑄬
𑄝𑄬𑄦𑄣𑄴 𑄘𑄧𑄏 𑄦𑄰𑄱𑄠𑄬𑅁</p>

<p>𑄣𑄬𑄊𑄛𑄧𑄢𑄖𑄴 𑄟𑄧𑄚𑄴 𑄚𑄧 𑄝𑄧𑄎𑄚𑄴
𑄃𑄪𑄢𑄧𑄁 𑄃𑄪𑄢𑄧𑄁 𑄟𑄧𑄚𑄴,
𑄝𑄪𑄏𑄬𑄘𑄧 𑄉𑄬𑄣𑄬 𑄥𑄮𑄎𑄬𑄭 𑄃𑄪𑄙𑄨
𑄒𑄬𑄁 𑄃𑄏𑄬𑄢𑄬𑄭 𑄇𑄧𑄚𑄴 :
𑄟𑄧 𑄞𑄣𑄬𑄖𑄴 𑄟𑄭𑄪 𑄘𑄮𑄣𑄬𑄭 𑄝𑄪𑄏𑄧𑄁—
𑄓𑄋𑄧𑄢𑄴 𑄘𑄨𑄊𑄮𑄣𑄴𑄴 𑄦𑄰𑄱𑄠𑄧𑄁,
𑄉𑄬𑄣𑄬𑄴 𑄝𑄧𑄏𑄧𑄢𑄴 𑄛𑄧𑄢𑄩𑄇𑄴𑄈𑄖𑄴 𑄘𑄧 𑄟𑄭𑄪
𑄥𑄬𑄇𑄬𑄚𑄴𑄓𑄴 𑄇𑄬𑄣𑄥𑄴 𑄛𑄬𑄭𑄠𑄧𑄁𑅁
𑄛𑄪𑄠𑄮-𑄏𑄨𑄠𑄮𑄢𑄴 𑄇𑄧𑄙𑄠𑄴 𑄇𑄨 𑄃𑄢𑄴
𑄝𑄛𑄴-𑄟 𑄟𑄧𑄚𑄬 𑄝𑄪𑄏𑄬?
𑄝𑄨𑄎𑄮𑄣𑄴 𑄥𑄧𑄟𑄧𑄠𑄴 𑄝𑄨𑄎𑄮𑄣𑄴 𑄝𑄧𑄠𑄧𑄌𑄴
𑄈𑄪𑄌𑄴 𑄘𑄳𑄠 𑄛𑄧𑄢𑄬 𑄦𑄪𑄎𑄬𑅁</p>

<p>𑄟𑄮𑄝𑄭𑄣𑄴 𑄡𑄪𑄉𑄧𑄖𑄴 𑄟𑄮𑄝𑄭𑄣𑄴 𑄗𑄬𑄝𑄧
𑄥𑄨𑄠𑄚𑄴 𑄞𑄣 𑄇𑄧𑄙𑄢𑄴 𑄞𑄣,
𑄉𑄧𑄟𑄴 𑄍𑄢𑄨𑄚𑄬𑄭 𑄝𑄧𑄎𑄧𑄁 𑄦𑄧𑄠𑄴𑄘𑄬—
𑄃𑄨𑄠𑄚𑄧𑄭 𑄎𑄧𑄘𑄧𑄢𑄴 𑄎𑄣𑅁
𑄇𑄧𑄙 𑄃𑄬𑄏𑄬 𑄃 𑄡𑄠𑄴 𑄟𑄮𑄝𑄭𑄣𑄬
𑄖𑄨𑄘𑄬 𑄟𑄨𑄙𑄬 𑄚𑄧 𑄦𑄧𑄣𑄬 𑄈𑄧𑄢𑄧 𑄏𑄣𑄴
𑄟𑄧𑄚𑄬 𑄟𑄧𑄚𑄬 𑄎𑄪𑄢𑄴 𑄣𑄧𑄠𑄴 𑄇𑄢𑄧
𑄇𑄢𑄧 𑄞𑄋𑄨 𑄡𑄠𑄴 𑄇𑄧𑄝𑄣𑄴𑅁 </p>

<p>
𑄈𑄠𑄴 𑄝𑄚𑄳𑄦 𑄈𑄠𑄴</p>

<p>𑄈𑄬𑄟𑄴 𑄈𑄬𑄟𑄴 𑄉𑄧𑄢𑄬 𑄝𑄚𑄳𑄦
𑄈𑄠𑄴 𑄝𑄚𑄳𑄦 𑄈𑄠𑄴,
𑄛𑄬𑄑𑄴 𑄞𑄧𑄢 𑄗𑄬𑄣𑄬-𑄃𑄧
𑄖𑄪𑄠𑄮 𑄖𑄢𑄴 𑄈𑄚 𑄌𑄠𑄴𑅁
𑄞𑄖𑄴 𑄈𑄠𑄴 𑄖𑄮𑄚𑄴 𑄈𑄠𑄴
𑄖𑄨𑄘𑄬 𑄈𑄠𑄴 𑄟𑄨𑄙𑄬 𑄈𑄠𑄴 
𑄏𑄣𑄴 𑄈𑄠𑄴 𑄈𑄧𑄢𑄧 𑄈𑄠𑄴
𑄥𑄬𑄭 𑄣𑄧𑄉𑄬 𑄖𑄬𑄋 𑄈𑄠𑄴—
𑄟𑄧𑄘𑄴 𑄛𑄬𑄣𑄬 𑄟𑄧𑄘𑄴 𑄈𑄠𑄴
𑄈𑄠𑄴 𑄛𑄬𑄣𑄬 𑄉𑄎,
𑄦𑄪𑄌𑄴 𑄚𑄬𑄭 𑄚𑄎𑄬 𑄖𑄬
𑄦𑄰𑄱 𑄌𑄠𑄴 𑄢𑄎𑅁
𑄌𑄮𑄈𑄴𑄥𑄧𑄟 𑄝𑄧𑄘𑄧𑄣𑄠𑄴
𑄌𑄮𑄈𑄴 𑄘𑄨𑄝𑄬 𑄇𑄧𑄎𑄧𑄣𑄠𑄴 
𑄛𑄧𑄦𑄴𑄚𑄴 𑄛𑄧𑄦𑄴𑄚𑄴 𑄌𑄮𑄊𑄮𑄛𑄚𑄨
𑄘𑄨-𑄌𑄮𑄊𑄮𑄖𑄴 𑄖𑄬 𑄃𑄚𑄬,
𑄟𑄪 𑄃𑄊𑄬 𑄇𑄚𑄴 𑄃𑄊𑄬
𑄦𑄖𑄴 𑄃𑄊𑄬 𑄒𑄬𑄁 𑄃𑄊𑄬—
𑄥𑄪𑄚𑄨𑄣𑄬-𑄃𑄧 𑄚𑄧 𑄥𑄪𑄚𑄬
𑄒𑄨𑄇𑄴 𑄃𑄪𑄎𑄪 𑄖𑄢𑄴 𑄘𑄨 𑄇𑄚𑄬—
𑄛𑄬𑄘 𑄖𑄨𑄁 𑄖𑄨𑄁 𑄗𑄬𑄣𑄬-𑄃𑄧
𑄛𑄬𑄑𑄴 𑄜𑄘𑄨 𑄉𑄬𑄣𑄬-𑄃𑄧
𑄖 𑄈𑄚 𑄖𑄬 𑄈𑄬𑄭 𑄛𑄠𑄴—
𑄈𑄬𑄟𑄴 𑄈𑄬𑄟𑄴 𑄉𑄧𑄢𑄬 𑄝𑄚𑄳𑄦
𑄈𑄠𑄴 𑄝𑄚𑄳𑄦 𑄈𑄠𑄴𑅁
𑄇𑄧𑄚𑄧𑄘𑄨𑄚𑄴 𑄇𑄧𑄚𑄧𑄝𑄢𑄴
𑄚𑄧 𑄇𑄧𑄣𑄧 𑄚𑄧 𑄈𑄬𑄟𑄴 𑄃𑄢𑄴
𑄃𑄪𑄉𑄪𑄙𑄮 𑄖𑄬 𑄟𑄊𑄨 𑄣𑄧𑄠𑄴—
𑄣𑄎𑄴 𑄚𑄬𑄭 𑄟𑄪𑄠𑄬 𑄇𑄧𑄠𑄴,
𑄃𑄢𑄧 𑄇𑄨𑄏𑄪 𑄘𑄬 𑄚 𑄞𑄬𑄭—
𑄈𑄬𑄟𑄴 𑄈𑄬𑄟𑄴 𑄉𑄧𑄢𑄬 𑄝𑄚𑄳𑄦
𑄈𑄠𑄴 𑄝𑄚𑄳𑄦 𑄈𑄠𑄴𑅁
𑄇𑄧𑄣 𑄈𑄠𑄴 𑄘𑄧𑄣 𑄈𑄠𑄴
𑄟𑄘𑄨 𑄈𑄠𑄴 𑄛𑄚𑄨 𑄈𑄠𑄴
𑄌𑄮𑄣𑄴 𑄈𑄠𑄴 𑄉𑄧𑄟𑄴 𑄈𑄠𑄴
𑄊𑄧𑄢𑄧 𑄌𑄣𑄧 𑄢𑄮𑄚𑄴 𑄈𑄠𑄴
𑄈𑄧𑄢𑄧 𑄖𑄨𑄘𑄬 𑄇𑄧𑄙 𑄈𑄠𑄴
𑄟𑄪𑄎𑄪𑄋𑄮𑄖𑄴 𑄡𑄨𑄠𑄚𑄴 𑄛𑄠𑄴
𑄃𑄉𑄪𑄣𑄠𑄴 𑄃𑄉𑄪𑄣𑄠𑄴
𑄖 𑄞𑄪𑄘𑄨𑄝𑄮 𑄖𑄬 𑄎𑄪𑄉𑄪𑄣𑄠𑄴—
𑄈𑄬𑄟𑄴 𑄈𑄬𑄟𑄴 𑄉𑄧𑄢𑄬 𑄝𑄚𑄳𑄦
𑄈𑄠𑄴 𑄝𑄚𑄳𑄦 𑄈𑄠𑄴𑅁 </p>

<p></p>

<p>𑄃𑄨𑄠𑄚𑄴 𑄃𑄟 𑄊𑄧𑄢𑄴</p>

<p>𑄟𑄮𑄚𑄴 𑄟𑄪𑄢𑄮 𑄥𑄮𑄎𑄴 𑄃𑄉𑄌𑄴
𑄍𑄧𑄢𑄍𑄧𑄢𑄨 𑄏𑄢𑄴 𑄝𑄧𑄚𑄴,
𑄢𑄨𑄚𑄨 𑄌𑄬𑄣𑄬 𑄃𑄨𑄎𑄨𑄢𑄘𑄨
𑄥𑄪𑄉𑄧 𑄘𑄪𑄊𑄧 𑄇𑄧𑄙 𑄇𑄧𑄚𑄴𑅁</p>

<p>𑄥𑄮𑄚-𑄢𑄧𑄁 𑄢𑄪𑄝𑄮-𑄢𑄁
𑄟𑄬𑄊𑄧𑄌𑄉𑄬 𑄈𑄢 𑄦𑄧𑄠𑄴,
𑄚𑄚 𑄜𑄪𑄣𑄧 𑄦𑄎𑄨𑄠𑄚𑄨
𑄟𑄚𑄬𑄠𑄧 𑄟𑄧𑄚𑄴 𑄇𑄢𑄨 𑄣𑄧𑄠𑄴𑅁</p>

<p>𑄇𑄪𑄙𑄪 𑄃𑄊𑄬 𑄃𑄬𑄭 𑄘𑄮𑄣𑄴—
𑄈𑄪𑄠𑄮 𑄜𑄪𑄘𑄮 𑄛𑄧𑄦𑄴𑄚𑄴 𑄛𑄧𑄦𑄴𑄚𑄴,
𑄢𑄨𑄚𑄨 𑄌𑄬𑄣𑄬 𑄃𑄨𑄎𑄨𑄢𑄬𑄘𑄨
𑄇𑄮𑄌𑄴𑄛𑄚 𑄇𑄧𑄙 𑄇𑄧𑄚𑄴𑅁</p>

<p>𑄢𑄬𑄖𑄴 𑄦𑄧𑄣𑄬 𑄌𑄚𑄚𑄬 
𑄛𑄧𑄦𑄴𑄚𑄴 𑄌𑄮𑄊𑄬 𑄌𑄬𑄭 𑄗𑄠𑄴,
𑄖𑄢 𑄣𑄰𑄱 𑄃𑄉𑄏𑄧𑄢𑄴
𑄎𑄧𑄚𑄧𑄟𑄧𑄢𑄴 𑄦𑄠𑄴𑄛𑄠𑄴𑅁</p>

<p>𑄝𑄨𑄏𑄪 𑄃𑄬𑄣𑄬 𑄝𑄨𑄏𑄪 𑄛𑄬𑄉𑄬
𑄝𑄨𑄏𑄪 𑄉𑄧𑄘𑄬 𑄉𑄚𑄴 𑄉𑄩𑄖𑄴,
𑄉𑄪𑄢𑄮 𑄣𑄧𑄉𑄬 𑄦𑄎𑄨 𑄌𑄉𑄬
𑄎𑄪𑄢𑄬 𑄘𑄪𑄠𑄮𑄚𑄴 𑄟𑄧𑄚𑄴𑄌𑄨𑄖𑄴𑅁</p>

<p>𑄥𑄪𑄈𑄴 𑄃𑄬𑄏𑄬 𑄘𑄪𑄈𑄴 𑄃𑄬𑄏𑄬
𑄡𑄠𑄴 𑄃𑄬𑄏𑄬 𑄇𑄣𑄬 𑄇𑄣𑄴,
𑄘𑄮𑄣𑄴 𑄘𑄮𑄣𑄴 𑄥𑄧𑄝𑄧𑄚𑄚𑄨
𑄃𑄬𑄏𑄬 𑄡𑄠𑄴 𑄚𑄣𑄬 𑄚𑄣𑄴𑅁</p>

<p>𑄥𑄧𑄝𑄧𑄚𑄧𑄢𑄴 𑄝𑄬𑄇𑄴 𑄉𑄁
𑄃𑄬𑄇𑄴 𑄦𑄧𑄠𑄴 𑄃𑄨𑄙𑄪 𑄃𑄬𑄭,
𑄥𑄧𑄝𑄧𑄚𑄚𑄨 𑄚𑄧 𑄟𑄮𑄢𑄮𑄇𑄴
𑄡𑄪𑄚𑄨 𑄃𑄟𑄨 𑄟𑄧𑄢𑄨 𑄡𑄬𑄭𑅁</p>

<p>𑄥𑄪𑄈𑄴 𑄃𑄊𑄬 𑄘𑄪𑄈𑄴 𑄃𑄊𑄬
𑄃𑄨𑄠𑄚𑄴 𑄦𑄧𑄣𑄧𑄧 𑄃𑄟 𑄊𑄧𑄢𑄴,
𑄖𑄬𑄢𑄧 𑄞𑄬𑄭 𑄃𑄊𑄨 𑄃𑄨𑄙𑄪
𑄇𑄨𑄠𑄮 𑄇𑄢𑄧 𑄚𑄧𑄠𑄴 𑄛𑄧𑄢𑄴𑅁 </p>

<p>
𑄖𑄧𑄢𑄬 𑄝𑄌𑄴𑄌𑄬𑄭 𑄗𑄬𑄟𑄴</p>

<p>𑄃𑄧𑄚𑄣𑄬 𑄃𑄧𑄛𑄧𑄙𑄬 𑄡𑄬𑄝𑄧 𑄟𑄧 𑄎𑄧𑄚𑄧𑄟𑄴 𑄡𑄪𑄚𑄨 𑄚𑄧 𑄃𑄬𑄏𑄧𑄌𑄴
𑄝𑄌𑄴𑄌𑄬𑄭 𑄗𑄚𑄖𑄴 𑄗𑄬𑄇𑄴 𑄛𑄧𑄢𑄨 𑄃𑄬𑄝𑄧 𑄚𑄨𑄉𑄪𑄌𑄴 𑄃𑄚𑄴𑄙𑄢𑄴!
𑄗𑄬𑄝𑄧 𑄦𑄃𑄮𑄌𑄴-𑄙𑄢𑄮𑄌𑄴, 𑄗𑄬𑄝𑄧 𑄉𑄧𑄁 𑄚𑄨𑄣𑄮𑄌𑄴 𑄝𑄚𑄴𑄘𑄢𑄴—
𑄝𑄌𑄴𑄌 𑄗𑄬𑄟𑄴 𑄡𑄧𑄙𑄧𑄇𑄴 𑄎𑄧𑄚𑄧𑄟𑄴 𑄟𑄧𑄚𑄚𑄧𑄖𑄴 𑄚𑄧 𑄊𑄬𑄎𑄧𑄌𑄴𑅁</p>

<p>𑄢𑄬𑄘𑄮𑄢𑄴 𑄥𑄧𑄝𑄧𑄚𑄴 𑄚𑄧𑄠𑄴, 𑄎𑄧𑄚𑄧𑄟𑄧𑄢𑄴 𑄉𑄧𑄞𑄨𑄚𑄴 𑄣𑄣𑄮𑄌𑄴
𑄖𑄧𑄢𑄬 𑄘𑄬𑄟𑄴 𑄞𑄨𑄣𑄨 𑄛𑄬𑄟𑄴 𑄞𑄨𑄣𑄨 𑄃𑄨𑄙𑄪 𑄟𑄭𑄪 𑄝𑄌𑄬𑄴 𑄗𑄬𑄟𑄴
𑄎𑄧𑄚𑄧𑄟𑄬 𑄎𑄧𑄚𑄧𑄟𑄬 𑄜𑄨𑄢𑄨 𑄜𑄨𑄢𑄨 𑄝𑄚𑄳𑄦 𑄖𑄧𑄖𑄬𑄴 𑄃𑄨𑄙𑄪 𑄃𑄬𑄟𑄴
𑄛𑄪𑄢𑄧𑄚𑄴 𑄚𑄧 𑄦𑄧𑄚 𑄥𑄧𑄁 𑄎𑄨𑄁𑄇𑄚𑄨𑄢𑄴 𑄃𑄬 𑄟𑄧𑄚𑄧 𑄦𑄮𑄌𑄴𑅁</p>

<p>𑄙𑄢𑄮𑄎𑄧𑄢𑄴 𑄚𑄁 𑄚𑄬𑄭-𑄃𑄣𑄴𑄏𑄨 𑄦𑄃𑄮𑄎𑄬 𑄚𑄨𑄣𑄮𑄎𑄬 𑄗𑄚
𑄦𑄋𑄨𑄣𑄬 𑄦𑄋𑄮𑄇𑄴 𑄟𑄧𑄚𑄴, 𑄞𑄧𑄋𑄨𑄣𑄬-𑄃𑄧 𑄞𑄋𑄮𑄇𑄴 𑄚 𑄊𑄧𑄢𑄴
𑄦𑄋𑄨 𑄦𑄋𑄨 𑄦𑄮𑄇𑄴 𑄚 𑄟𑄧𑄚𑄚𑄴 𑄚𑄨𑄉𑄪𑄌𑄴 𑄃𑄏𑄧𑄣𑄴 𑄥𑄮𑄚
𑄃𑄚𑄴𑄙𑄢𑄴 𑄉𑄬𑄣𑄬 𑄃𑄬𑄝𑄬 𑄖𑄭𑄪—𑄃𑄬𑄝𑄧 𑄥𑄮𑄚-𑄢𑄧𑄁 𑄛𑄧𑄦𑄴𑄢𑄴𑅁</p>

<p>𑄃𑄏 𑄃𑄬𑄏𑄬 𑄃𑄏 𑄗𑄠𑄴, 𑄎𑄨𑄁𑄇𑄚𑄨 𑄏𑄘𑄨 𑄗𑄪𑄟𑄴 𑄦𑄧𑄠𑄴 
𑄟𑄧𑄢𑄧𑄕𑄴 𑄦𑄧𑄣𑄬-𑄃𑄮 𑄛𑄨𑄖𑄴𑄗𑄨𑄟𑄨 𑄝𑄪𑄉𑄧𑄖𑄴 𑄃𑄏𑄠𑄚𑄨 𑄢𑄧𑄠𑄴𑅁 </p>

<p>
𑄎𑄧𑄚𑄧𑄟𑄬 𑄎𑄧𑄚𑄧𑄟𑄬 𑄟𑄭𑄪 𑄃𑄨𑄙𑄪 𑄃𑄬𑄟𑄴</p>

<p>𑄟𑄧𑄢𑄴 𑄟𑄧𑄢𑄧𑄕𑄧𑄢𑄴 𑄛𑄧𑄢𑄬,
𑄟𑄧𑄢𑄴 𑄇𑄧𑄙 𑄦𑄨𑄘𑄮𑄖𑄴 𑄃𑄪𑄙𑄨 𑄡𑄧𑄘𑄨
	𑄇𑄢𑄧 𑄛𑄧𑄢𑄚𑄧𑄖𑄴 𑄃𑄝𑄙 𑄌𑄨𑄉𑄪𑄖𑄴 𑄉𑄧𑄢𑄬—
𑄘𑄨-𑄃𑄬𑄇𑄴 𑄜𑄪𑄘𑄮 𑄌𑄮𑄊𑄮𑄛𑄚𑄨 𑄡𑄧𑄘𑄨 𑄃𑄝𑄙
	𑄏𑄧𑄢𑄨 𑄏𑄧𑄢𑄨 𑄛𑄧𑄢𑄬,
𑄟𑄧𑄢𑄴 𑄇𑄧𑄝𑄨𑄖-𑄉𑄞𑄪𑄢𑄨𑄘𑄉𑄨 𑄣𑄰𑄱 𑄚𑄉𑄧𑄢𑄴 
	𑄟𑄘𑄨𑄌𑄴 𑄥𑄣𑄬—
𑄥𑄬𑄭 𑄃𑄬𑄇𑄴 𑄇𑄧𑄝𑄨 𑄃𑄬𑄣𑄧
	𑄇𑄧𑄚𑄧 𑄃𑄬𑄇𑄴 𑄇𑄣𑄬𑅁</p>

<p>𑄖𑄪𑄠𑄮 𑄡𑄪𑄘𑄨 𑄛𑄧𑄢𑄚𑄚𑄬 𑄝𑄪𑄏𑄴 𑄚𑄧 𑄟𑄚𑄬,
𑄟𑄧𑄢𑄴 𑄇𑄧𑄙 𑄦𑄨𑄘𑄮𑄖𑄴 𑄃𑄪𑄙𑄨 𑄃𑄪𑄙𑄨
𑄛𑄧𑄢𑄚𑄚𑄬 𑄇𑄚𑄬—
𑄥𑄣𑄬 𑄢𑄨𑄚𑄨 𑄌𑄬𑄌𑄴
	𑄃𑄨𑄙𑄪𑄉𑄧𑄢𑄴 𑄥𑄮𑄎𑄴 𑄃𑄉𑄏𑄧 𑄟𑄠𑄴—
𑄦𑄧𑄣𑄬 𑄥𑄬𑄇𑄬𑄴 𑄟𑄭𑄪 𑄝𑄧𑄉 𑄦𑄰𑄱
𑄃𑄪𑄢𑄨 𑄝𑄬𑄢𑄋𑄧𑄢𑄴 𑄘𑄪𑄠𑄮 𑄟𑄬𑄣𑄨 𑄉𑄭 𑄉𑄭;
𑄦𑄧𑄣𑄬 𑄥𑄨𑄠𑄬 𑄟𑄬𑄃𑄮𑄚𑄨-𑄇𑄎𑄧𑄣𑄧𑄁
𑄦𑄧𑄣𑄬 𑄥𑄨𑄠𑄬 𑄌𑄬𑄋𑄬-𑄝𑄧𑄢𑄴𑄉𑄁 𑄛𑄢𑄬 𑄛𑄢𑄬
𑄝𑄬𑄢𑄋𑄧𑄢𑄴 𑄟𑄭𑄪, 𑄦𑄧𑄣𑄬 𑄥𑄨𑄠𑄬 𑄥𑄬𑄇𑄬𑄴
𑄘𑄧𑄉𑄨𑄚𑄧𑄢𑄴 𑄦𑄝 𑄦𑄰𑄱 𑄣𑄢𑄳𑄦𑄬 𑄣𑄢𑄳𑄦𑄬
𑄎𑄪𑄢𑄬𑄭 𑄘𑄨 𑄡𑄋𑄧𑄢𑄴 𑄖𑄧𑄟 𑄇𑄬𑄭𑄠𑄬𑄚𑄨,
		𑄃𑄨𑄙𑄪𑄉𑄧𑄢𑄴 𑄘𑄮𑄣𑄚𑄨
		𑄌𑄪𑄟𑄨 𑄌𑄪𑄟𑄨 𑄡𑄋𑄧𑄢𑄴
𑄥𑄎𑄬𑄭𑄠𑄬 𑄃𑄊𑄬 𑄡𑄨𑄠𑄚𑄨 𑄗𑄧𑄢𑄬 𑄗𑄧𑄢𑄬; 
𑄦𑄧𑄣𑄬 𑄥𑄨𑄠𑄬 𑄝𑄬𑄢𑄋𑄧𑄢𑄴 𑄎𑄪𑄚𑄨𑄛𑄪𑄉𑄧 𑄥𑄚𑄴
𑄥𑄎𑄧𑄚𑄳𑄠𑄢𑄴 𑄎𑄪𑄚𑄮 𑄛𑄧𑄦𑄴𑄢𑄬 𑄛𑄧𑄦𑄴𑄢𑄬𑅁
𑄟𑄭𑄪 𑄃𑄨𑄙𑄪 𑄃𑄊𑄧𑄁
𑄟𑄭𑄪 𑄃𑄨𑄙𑄪 𑄗𑄬𑄟𑄴
𑄎𑄧𑄚𑄧𑄟𑄬 𑄎𑄧𑄚𑄧𑄟𑄬 𑄃𑄨𑄙𑄪 𑄟𑄭𑄪
		𑄜𑄨𑄢𑄨 𑄜𑄨𑄢𑄨 𑄃𑄬𑄟𑄴—
𑄃𑄨𑄙𑄪𑄉𑄧𑄢𑄴 𑄟𑄘𑄨 𑄃𑄨𑄙𑄪𑄉𑄧𑄢𑄴 𑄛𑄚𑄨
𑄃𑄨𑄙𑄪𑄉𑄧𑄢𑄴 𑄃𑄉𑄌𑄴 𑄃𑄨𑄙𑄪𑄉𑄧𑄢𑄴 𑄏𑄢𑄚𑄨
	𑄃𑄨𑄙𑄪𑄉𑄧𑄢𑄴 𑄟𑄮𑄚𑄴-𑄟𑄪𑄢𑄮 𑄟𑄭𑄪 𑄇𑄮𑄌𑄴𑄛𑄁,
𑄎𑄧𑄚𑄧𑄟𑄬 𑄎𑄧𑄚𑄧𑄟𑄬 𑄥𑄬𑄚𑄧𑄖𑄳𑄠𑄠𑄴 𑄃𑄨𑄙𑄪
	𑄚𑄚 𑄙𑄧𑄉𑄬
		𑄦𑄃𑄮𑄎𑄬 𑄎𑄧𑄚𑄧𑄟𑄴 𑄣𑄧𑄝𑄢𑄴 𑄌𑄁𑅁
𑄖𑄪𑄟𑄨 𑄟𑄧𑄢𑄬 𑄘𑄬𑄝—
𑄟𑄪𑄎𑄪𑄋𑄮 𑄘𑄨𑄚𑄪𑄚𑄮𑄖𑄴
	𑄃𑄨𑄙𑄪 𑄖𑄪𑄟𑄨 𑄡𑄨𑄠𑄪𑄚𑄬 𑄃𑄬𑄝,
𑄦𑄧𑄣𑄬 𑄥𑄨𑄠𑄬 𑄉𑄋𑄧𑄢𑄴 𑄉𑄩𑄖𑄴
𑄉𑄧𑄢𑄴𑄝 𑄚𑄧 𑄦𑄧𑄣𑄬 𑄝𑄨𑄏𑄪𑄛𑄬𑄉𑄮 𑄥𑄚𑄴;
𑄦𑄧𑄣𑄬 𑄥𑄬𑄇𑄬𑄴 𑄇𑄧𑄚𑄧 𑄃𑄬𑄇𑄴 𑄌𑄋𑄴𑄟𑄳𑄦 𑄉𑄩𑄘𑄧𑄢𑄴 𑄥𑄪𑄢𑄴
𑄝𑄪𑄠𑄬𑄢𑄬 𑄞𑄎𑄨 𑄞𑄎𑄨 𑄡𑄢𑄴
	𑄞𑄣𑄧𑄇𑄴 𑄞𑄣𑄧𑄇𑄴 𑄘𑄫𑄢𑄴—
𑄦𑄧𑄣𑄬 𑄥𑄨𑄠𑄬 𑄥𑄬𑄇𑄬𑄴 𑄜𑄨𑄢𑄨 𑄃𑄬𑄝𑄧
	𑄛𑄪𑄢𑄮𑄚𑄨 𑄘𑄨𑄚𑄴-𑄟𑄙𑄚𑄴𑅁 </p>

<p>
𑄖𑄧𑄢𑄬 𑄇𑄮𑄌𑄴𑄛𑄁 𑄞𑄨𑄣𑄨</p>

<p>𑄖𑄧𑄢𑄬 𑄇𑄮𑄌𑄴𑄛𑄁 𑄞𑄨𑄣𑄨
𑄖𑄧𑄢𑄬 𑄣𑄰𑄱 𑄇𑄧𑄝𑄨𑄖 𑄣𑄬𑄊𑄨𑄝𑄢𑄴 𑄦𑄃𑄮𑄌𑄴 𑄚𑄧 𑄜𑄪𑄢𑄧𑄠𑄴;
𑄖𑄧𑄢𑄬 𑄇𑄮𑄌𑄴𑄛𑄁 𑄞𑄨𑄣𑄨
𑄖𑄧𑄢𑄬 𑄚𑄧 𑄘𑄬𑄣𑄬 𑄛𑄧𑄢𑄚𑄚𑄴 𑄟𑄧𑄢𑄴 𑄦𑄟𑄨𑄎𑄬 𑄦𑄋𑄨 𑄦𑄋𑄨 𑄘𑄋 𑄡𑄠𑄴;
𑄖𑄧𑄢𑄬 𑄇𑄮𑄌𑄴𑄛𑄁 𑄞𑄨𑄣𑄨
𑄃𑄬 𑄃𑄘𑄟𑄴 𑄃𑄮 𑄃𑄘𑄟𑄴 𑄉𑄧𑄝𑄧𑄣 𑄛𑄧𑄎𑄳𑄠𑄬 𑄖𑄧 𑄚𑄋𑄬 𑄟𑄧 𑄚𑄋𑄬;
𑄖𑄧𑄢𑄬 𑄇𑄮𑄌𑄴𑄛𑄁 𑄞𑄨𑄣𑄨
𑄌𑄮𑄖𑄴𑄟𑄳𑄦𑄥𑄳𑄠 𑄟𑄮𑄚𑄴-𑄟𑄪𑄢𑄮 𑄘𑄋 𑄉𑄬𑄣𑄬
		𑄟𑄧 𑄟𑄧𑄚𑄚𑄴 𑄇𑄬𑄎𑄚𑄴 𑄉𑄧𑄢𑄬;
𑄖𑄧𑄢𑄬 𑄇𑄮𑄌𑄴𑄛𑄁 𑄞𑄨𑄣𑄨
𑄃𑄬𑄇𑄴𑄇𑄚𑄴 𑄜𑄪𑄣𑄮𑄢𑄴 𑄛𑄉𑄮𑄢𑄴 𑄏𑄧𑄢𑄨 𑄛𑄧𑄣𑄬
	𑄟𑄧 𑄟𑄚𑄚𑄴 𑄇𑄬𑄎𑄚𑄴 𑄇𑄨𑄎𑄬𑄇𑄴 𑄥𑄢𑄨 𑄃𑄪𑄙𑄬;
𑄖𑄧𑄢𑄬 𑄇𑄮𑄌𑄴𑄛𑄁 𑄞𑄨𑄣𑄨
𑄦𑄎𑄢𑄴 𑄥𑄧𑄝𑄧𑄚𑄴 𑄦𑄎𑄢𑄴 𑄦𑄃𑄮𑄎𑄧𑄢𑄴 𑄜𑄪𑄣𑄴 𑄜𑄪𑄘𑄬
		𑄟𑄧 𑄟𑄧𑄚𑄚𑄧𑄖𑄴 𑄦𑄟𑄨𑄎𑄬 𑄦𑄟𑄨𑄎𑄬—
𑄖𑄭𑄪 𑄟𑄭𑄪 𑄎𑄧𑄚𑄧𑄟𑄚𑄴 𑄃𑄊𑄨 𑄇𑄠𑄴𑄇𑄭𑄪,
𑄃𑄬 𑄎𑄨𑄁𑄇𑄚𑄨 𑄗𑄪𑄟𑄴 𑄦𑄧𑄣𑄬
𑄟𑄧 𑄟𑄧𑄢𑄕𑄢𑄴 𑄛𑄧𑄢𑄬 𑄃 𑄖𑄧 𑄃𑄨𑄙𑄪 𑄃𑄬𑄟𑄴
𑄖𑄧𑄢𑄬 𑄇𑄮𑄌𑄴𑄛𑄁 𑄞𑄨𑄣𑄨…  </p>

<p>
𑄦𑄃𑄮𑄎𑄬 𑄘𑄫𑄢𑄧𑄖𑄴 𑄡𑄬𑄟𑄴 </p>

<p>𑄖𑄭𑄪 𑄗𑄇𑄴 𑄃𑄨𑄙𑄪—
𑄃𑄨𑄙𑄪 𑄃𑄬𑄭 𑄥𑄧𑄠𑄴𑄥𑄉𑄧𑄢𑄴 𑄟𑄚𑄬𑄠𑄧𑄢𑄴 𑄛𑄧𑄢𑄚𑄧𑄖𑄴
			𑄎𑄙𑄨𑄟𑄎𑄳𑄠 𑄇𑄧𑄣𑄴𑄇𑄣 𑄟𑄠𑄴;
𑄟𑄭𑄪 𑄡𑄋𑄧𑄢𑄴 𑄘𑄫𑄢𑄧𑄖𑄴—𑄞𑄣𑄧𑄇𑄴 𑄞𑄣𑄧𑄇𑄴 𑄘𑄫𑄢𑄧𑄖𑄴—
𑄛𑄬𑄉𑄮𑄉𑄩𑄘𑄧 𑄥𑄪𑄢𑄬 𑄥𑄪𑄢𑄬, 𑄃𑄧𑄊𑄪𑄢𑄴 𑄏𑄢𑄴-𑄖𑄢𑄪𑄟𑄧𑄖𑄴;
𑄖𑄭𑄪 𑄟𑄧𑄢𑄬 𑄘𑄬𑄝𑄬 𑄥𑄨𑄠𑄬 𑄥𑄨𑄙𑄪
𑄇𑄝𑄨𑄣𑄧𑄢𑄴 𑄚𑄨𑄉𑄪𑄌𑄴 𑄇𑄟𑄧𑄢𑄴 𑄘𑄮𑄣𑄬 𑄘𑄮𑄣𑄧 𑄥𑄚𑄴
			𑄥𑄨𑄣𑄴-𑄌𑄘𑄢𑄢𑄴 𑄚𑄣𑄬 𑄚𑄣𑄬
𑄖𑄚𑄴𑄏𑄋𑄬 𑄦𑄟𑄨𑄎𑄬 𑄚𑄣𑄴 𑄦𑄘𑄨 𑄡𑄠𑄴 𑄡𑄨𑄙𑄪;
𑄃𑄬𑄇𑄴𑄘𑄨𑄚𑄴 𑄡𑄬𑄌𑄴 𑄖𑄭𑄪, 𑄚𑄨𑄏𑄛𑄴 𑄃𑄧𑄣𑄧𑄢𑄴 𑄖𑄢𑄪𑄟𑄧𑄢𑄴 𑄍𑄝𑄖𑄧𑄣𑄬
𑄃𑄝𑄙 𑄖𑄧𑄢𑄴 𑄥𑄪𑄈𑄴 𑄖𑄮𑄉𑄚𑄢𑄴 𑄛𑄧𑄗𑄴 𑄡𑄪𑄘𑄨 𑄦𑄢𑄬 𑄉𑄬𑄣𑄬
𑄡𑄬𑄌𑄴 𑄖𑄭𑄪, 𑄦𑄬𑄣𑄬 𑄥𑄮𑄎𑄬 𑄡𑄨𑄙𑄪 𑄟𑄨𑄏𑄨𑄚𑄬𑄭
			𑄦𑄟𑄨𑄎𑄬 𑄛𑄬𑄣𑄬 𑄛𑄬𑄣𑄬;</p>

<p>𑄟𑄭𑄪 𑄗𑄬𑄟𑄴 𑄃𑄭𑄮 𑄘𑄫𑄢𑄧𑄖𑄴 𑄟𑄪𑄢𑄮𑄌𑄪𑄉𑄧 𑄟𑄠𑄴
𑄌𑄨𑄉𑄮𑄚𑄴 𑄃𑄬𑄇𑄴 𑄟𑄮𑄚𑄧 𑄊𑄧𑄢𑄧𑄖𑄴,
𑄘𑄨𑄚𑄴 𑄉𑄧𑄋𑄬 𑄡𑄬𑄝𑄧 𑄟𑄧𑄢𑄴 𑄟𑄪𑄢𑄮 𑄣𑄧𑄉𑄬 𑄦𑄰𑄱 𑄦𑄠𑄴𑄛𑄠𑄴—
𑄞𑄧𑄋𑄨𑄟𑄴 𑄃𑄉𑄏𑄧𑄖𑄴 𑄟𑄬𑄊𑄧 𑄣𑄧𑄉𑄬 𑄟𑄭𑄪 𑄉𑄭;
𑄛𑄧𑄢𑄚𑄚𑄴 𑄟𑄧𑄢𑄴 𑄞𑄢𑄨 𑄇𑄪𑄎𑄮𑄣𑄨 𑄉𑄧𑄢𑄬
𑄜𑄉𑄮𑄚𑄧𑄢𑄴 𑄝𑄬𑄚𑄳𑄠𑄢𑄴 𑄎𑄪𑄢𑄮 𑄎𑄪𑄢𑄮 𑄈𑄪𑄠𑄮 𑄥𑄬𑄢𑄬 𑄥𑄬𑄢𑄬
𑄢𑄚𑄳𑄠 𑄘𑄨𑄊𑄮𑄣𑄨 𑄝𑄬𑄢𑄬𑄟𑄴 𑄦𑄘𑄨 𑄣𑄢𑄳𑄦𑄬 𑄣𑄢𑄳𑄦𑄬—
𑄦𑄧𑄣𑄬 𑄥𑄨𑄠𑄬 𑄛𑄧𑄢𑄨𑄝𑄧 𑄌𑄮𑄊𑄮𑄖𑄴
𑄃𑄬𑄇𑄴𑄮 𑄌𑄨𑄚𑄴𑄘𑄨𑄢𑄬, 𑄚𑄧 𑄦𑄧𑄣𑄬 𑄟𑄳𑄦𑄟𑄳𑄢
		𑄦𑄧𑄣𑄨𑄝𑄬 𑄟𑄘𑄨 𑄟𑄠𑄴 𑄛𑄧𑄢𑄨 𑄃𑄊𑄬;
𑄦𑄧𑄣𑄬 𑄥𑄨𑄠𑄬 𑄘𑄬𑄟𑄴, 𑄝𑄘𑄰𑄱 𑄎𑄪𑄢𑄴 𑄃𑄬𑄇𑄴 𑄝𑄬𑄢𑄘𑄧𑄚𑄴
𑄚𑄨𑄌𑄨𑄘𑄬 𑄥𑄪𑄉𑄬 𑄟𑄧𑄢 𑄈𑄬𑄢𑄧 𑄖𑄧𑄣𑄬;
𑄙𑄚𑄧 𑄚𑄢𑄉𑄪𑄚𑄴 𑄗𑄬𑄝𑄇𑄴 𑄞𑄨𑄎𑄬 𑄞𑄨𑄎𑄬 𑄥𑄨𑄢𑄮𑄛𑄚𑄨 𑄛𑄧𑄣𑄬;
𑄥𑄬𑄇𑄬𑄴 𑄦𑄧𑄣𑄬 𑄥𑄨𑄠𑄬 𑄘𑄬𑄟𑄴,
𑄎𑄪𑄢𑄮𑄃𑄣𑄪 𑄣𑄪𑄘𑄨 𑄝𑄬𑄢𑄇𑄧𑄢 𑄃𑄟𑄨𑄣𑄬 𑄉𑄏𑄬 𑄉𑄏𑄬—
𑄏𑄨𑄚𑄴𑄏𑄨𑄚𑄳𑄠 𑄎𑄢𑄬 𑄞𑄨𑄎𑄬 𑄞𑄨𑄎𑄬 𑄟𑄧𑄢𑄴
		𑄘𑄨-𑄌𑄮𑄊𑄮𑄢𑄴 𑄟𑄪𑄎𑄪𑄋𑄬 𑄚𑄨𑄉𑄪𑄌𑄴 𑄙𑄢𑄎𑄬
𑄥𑄪𑄘𑄮𑄖𑄴𑄪𑄝𑄨 𑄚𑄧 𑄦𑄧𑄣𑄬 𑄌𑄨𑄚𑄧𑄁-𑄇𑄨-𑄚𑄧-𑄌𑄨𑄚𑄧𑄁 𑄌𑄨𑄉𑄮𑄚𑄴 𑄛𑄬𑄇𑄴 𑄃𑄬𑄇𑄴
𑄃𑄬 𑄟𑄙 𑄃𑄮 𑄟𑄙 𑄞𑄧𑄋𑄨 𑄞𑄧𑄋𑄨 𑄃𑄙𑄢𑄴 𑄖𑄮𑄉𑄢𑄴;
𑄦𑄧𑄣𑄬 𑄥𑄨𑄠𑄬 𑄏𑄪𑄝𑄧 𑄃𑄚𑄴𑄘𑄧𑄣𑄬 𑄚𑄢𑄳𑄦 𑄥𑄬𑄢𑄬 𑄈𑄮𑄢𑄴𑄉𑄮𑄎𑄧𑄢𑄴 𑄍𑄧 𑄃𑄬𑄇𑄴
𑄥𑄬𑄇𑄬𑄴 𑄥𑄧𑄁 𑄚𑄨𑄌𑄨𑄘𑄬 𑄊𑄪𑄟𑄴
𑄥𑄬𑄇𑄬𑄴 𑄥𑄧𑄁 𑄊𑄪𑄟𑄧𑄖𑄴 𑄃𑄧𑄣𑄧𑄢𑄴, 𑄘𑄬𑄟𑄴 𑄛𑄮𑄖𑄳𑄠𑄢𑄴 𑄝𑄬𑄣𑄧𑄢𑄴 𑄛𑄧𑄦𑄴𑄢𑄬
𑄈𑄪𑄠𑄮𑄢𑄴 𑄥𑄘𑄧𑄌𑄳𑄠 𑄝𑄪𑄢𑄴𑄉𑄨 𑄣𑄰𑄱 𑄃𑄣𑄴𑄏𑄨 𑄃𑄣𑄴𑄏𑄨
			𑄟𑄪𑄢𑄮𑄉𑄪𑄚𑄬 𑄟𑄪-𑄃𑄪𑄢𑄨 𑄗𑄬𑄝𑄇𑄴;
𑄇𑄠𑄴𑄇𑄪𑄢𑄬 𑄚𑄧 𑄦𑄧𑄣𑄬 𑄘𑄫𑄢𑄮𑄖𑄴 𑄘𑄨-𑄌𑄬𑄢𑄴𑄝𑄮 𑄣𑄪𑄣𑄧𑄁 𑄝𑄚𑄴𑄘𑄧𑄢𑄬
𑄝𑄨𑄉𑄨𑄘𑄨𑄠𑄬 𑄃𑄝𑄙 𑄇𑄨𑄎𑄨𑄇𑄴 𑄇𑄎𑄇𑄴 𑄉𑄧𑄢𑄨 𑄃𑄪𑄙𑄨𑄝𑄇𑄴;
𑄟𑄮𑄚𑄴-𑄟𑄪𑄢𑄮𑄢𑄴 𑄘𑄛𑄴-𑄘𑄨𑄊𑄮𑄣𑄨 𑄃𑄘𑄟𑄧𑄢𑄴 𑄖𑄮𑄢𑄴𑄝𑄮 𑄛𑄧𑄗𑄴
			𑄦𑄘𑄨 𑄦𑄘𑄨 𑄚𑄧 𑄜𑄪𑄢𑄮𑄠𑄴—
𑄖𑄚𑄴𑄏𑄋𑄧𑄢𑄴 𑄚𑄬𑄭-𑄃𑄣𑄴𑄏𑄨 𑄦𑄘𑄚 𑄥𑄚𑄴 𑄃𑄬𑄇𑄴 𑄈𑄪𑄌𑄴 𑄘𑄨 𑄈𑄪𑄌𑄴 𑄉𑄧𑄢𑄨
𑄇𑄧𑄠𑄬𑄇𑄴𑄎𑄧𑄚𑄴 𑄟𑄪𑄢𑄮𑄣𑄳𑄠 𑄦𑄘𑄨 𑄦𑄘𑄨 𑄡𑄬𑄝𑄇𑄴 𑄈𑄪𑄠𑄮𑄢𑄴 
				𑄃𑄚𑄴𑄘𑄧𑄣𑄴 𑄟𑄳𑄦𑄬𑄢𑄬𑄭 𑄟𑄳𑄦𑄬𑄢𑄬𑄭
𑄘𑄧𑄢𑄧𑄟𑄧𑄢𑄧 𑄖𑄟-𑄢𑄧𑄁 𑄇𑄬𑄭𑄠𑄬𑄖𑄴 𑄃𑄬𑄇𑄴 𑄃𑄬𑄇𑄴𑄇𑄚𑄴 𑄦𑄖𑄴𑄇𑄝𑄧𑄢𑄴 𑄃𑄪𑄢𑄨,
𑄛𑄨𑄙𑄧𑄖𑄴 𑄇𑄣𑄴𑄣𑄮𑄁, 𑄇𑄧𑄟𑄧𑄢𑄧𑄖𑄴 𑄉𑄪𑄎𑄬𑄭𑄠𑄬 𑄈𑄬𑄢𑄧 𑄝𑄬𑄚,
𑄎𑄧𑄚𑄧𑄟𑄚𑄴 𑄟𑄪𑄢𑄮 𑄥𑄚𑄴 𑄙𑄳𑄠𑄚𑄧𑄖𑄴 𑄗𑄬𑄭 𑄡𑄬 𑄟𑄪𑄢𑄮𑄣𑄳𑄠𑄢𑄴 
				𑄚𑄧 𑄡𑄠𑄴 𑄘𑄨𑄣𑄧𑄢𑄴 𑄇𑄬𑄚
𑄎𑄨𑄁𑄇𑄚𑄨𑄢𑄴 𑄘𑄪𑄊𑄧 𑄉𑄋𑄧𑄢𑄴 𑄉𑄧𑄋𑄬 𑄉𑄧𑄋𑄬 𑄛𑄋𑄬 𑄝𑄙𑄬 𑄝𑄙𑄬
𑄢𑄬𑄘𑄬 𑄢𑄬𑄖𑄴 𑄉𑄧𑄋𑄨 𑄡𑄠𑄴 𑄡𑄨𑄉𑄪𑄚𑄮𑄢𑄴—
𑄘𑄨-𑄌𑄮𑄊𑄮𑄢𑄴 𑄛𑄘𑄖𑄴 𑄣𑄬𑄞𑄬𑄘𑄬𑄭𑄠𑄬 𑄛𑄮𑄖𑄳𑄠𑄣𑄬𑄎𑄢𑄴 𑄊𑄪𑄟𑄴;
𑄖𑄪𑄠𑄮 𑄖𑄢 𑄦𑄭𑄣𑄪𑄟𑄴 𑄚𑄨𑄣𑄪𑄞𑄴-𑄥𑄧𑄝𑄧𑄚𑄧𑄢𑄴 𑄝𑄪𑄢𑄴𑄉𑄨 𑄝𑄪𑄚𑄧𑄚𑄴 𑄟𑄪𑄎𑄪𑄁 𑄘𑄨𑄚𑄧𑄢𑄴
𑄘𑄮𑄣𑄴 𑄃𑄬𑄇𑄴 𑄃𑄬𑄇𑄴𑄇𑄚𑄴 𑄥𑄮𑄚-𑄢𑄧𑄁 𑄎𑄪𑄟𑄴;</p>

<p>𑄖𑄭𑄪 𑄗𑄇𑄴, 𑄗𑄇𑄴 𑄖𑄧𑄢𑄴 𑄥𑄧𑄝𑄧𑄚𑄧𑄢𑄴 𑄣𑄟𑄣𑄟𑄳𑄠 𑄛𑄧𑄗𑄴 𑄦𑄘𑄨 𑄦𑄘𑄨;
𑄟𑄭𑄪 𑄡𑄋𑄧𑄢𑄴 𑄘𑄫𑄢𑄧𑄖𑄴 - 𑄥𑄧𑄠𑄴𑄥𑄉𑄧𑄢𑄴 𑄘𑄫𑄢𑄧𑄖𑄴—
𑄛𑄬𑄣𑄁 𑄝𑄬𑄭 𑄛𑄧𑄢𑄬 𑄘𑄮𑄣𑄴 𑄡𑄨𑄙𑄪 𑄦𑄟𑄨𑄎𑄬—𑄟𑄬𑄣𑄇𑄴 𑄃𑄉𑄌𑄴 𑄃 𑄟𑄘𑄨𑅁 </p>

<p>
𑄥𑄧𑄣𑄴</p>

<p>𑄟𑄖𑄳𑄠 𑄥𑄝𑄧𑄢𑄴 𑄒𑄬𑄁 𑄞𑄋𑄨𑄣𑄧
𑄝𑄭𑄮𑄘𑄳𑄠𑄧 𑄃𑄬𑄣𑄧 𑄇𑄧𑄢𑄴𑄇𑄧𑄢𑄨,
𑄝𑄭𑄮𑄘𑄳𑄠𑄧𑄢𑄬 𑄘𑄬𑄭 𑄟𑄖𑄳𑄠 𑄥𑄝𑄬
𑄈𑄬𑄣𑄧 𑄘𑄨-𑄖𑄨𑄚𑄴 𑄉𑄧𑄢𑄴𑄉𑄧𑄢𑄨𑅁</p>

<p>𑄃𑄮 𑄟𑄘𑄪 𑄈𑄮𑄘, 𑄃𑄮 𑄟𑄘𑄪 𑄈𑄮𑄘
𑄝𑄭𑄮𑄘𑄳𑄠𑄧 𑄝𑄝𑄪𑄢𑄴 𑄦𑄎𑄢𑄴 𑄇𑄧𑄙
𑄟𑄙𑄖𑄴 𑄗𑄭𑄮𑄚𑄬 𑄇𑄧𑄋𑄧𑄢𑄴 𑄖𑄧𑄢𑄬
𑄉𑄮𑄘 𑄇𑄬𑄭𑄠𑄬 𑄛𑄨𑄢𑄬 𑄉𑄧𑄢𑄬—
𑄉𑄬𑄣𑄬𑄴 𑄇𑄨𑄣𑄬𑄴 𑄃𑄝𑄙 𑄉𑄧𑄢𑄨
𑄝𑄎𑄢𑄧𑄖𑄴 𑄡𑄘𑄬 𑄉𑄘𑄧𑄖𑄴 𑄛𑄧𑄢𑄨
𑄝𑄬𑄇𑄴 𑄒𑄬𑄋𑄚𑄨 𑄞𑄋𑄨 𑄡𑄬𑄭𑄠𑄬
𑄢𑄧𑄋𑄳𑄠 𑄞𑄪𑄘𑄬 𑄟𑄧𑄢𑄬 𑄛𑄬𑄭𑄠𑄬—
𑄝𑄭𑄮𑄘𑄳𑄠𑄧 𑄝𑄝𑄪𑄠𑄬 𑄘𑄢𑄪 𑄘𑄨𑄣𑄬
𑄦𑄖𑄴-𑄒𑄬𑄋𑄚𑄨 𑄇𑄮𑄢𑄴 𑄃𑄪𑄙𑄨𑄣𑄬
𑄝𑄭𑄮𑄘𑄳𑄠𑄧 𑄝𑄝𑄪𑄢𑄴 𑄚𑄁 𑄜𑄪𑄘𑄨𑄝𑄮
𑄃𑄋𑄮𑄌𑄳𑄠 𑄢𑄬𑄘𑄮𑄖𑄴 𑄌𑄚𑄴 𑄃𑄪𑄙𑄨𑄝𑄮𑅁</p>

<p>𑄟𑄖𑄳𑄠 𑄥𑄝𑄧𑄢𑄴 𑄥𑄮𑄘𑄳𑄠 𑄇𑄧𑄙𑄠𑄴
𑄟𑄧𑄎𑄪𑄋𑄬 𑄊𑄧𑄚𑄠𑄴 𑄇𑄧𑄢𑄴𑄇𑄧𑄢𑄨,
𑄟𑄬𑄭𑄖𑄴 𑄚𑄧 𑄛𑄬𑄣𑄧 𑄝𑄰𑄱𑄘𑄳𑄠𑄧𑄝𑄝𑄪
𑄙𑄧𑄣𑄳𑄠𑄧 𑄥𑄝𑄬 𑄗𑄬𑄛𑄴 𑄉𑄧𑄢𑄨𑅁 </p>

<p>
𑄇𑄮𑄌𑄴𑄛𑄚</p>

<p>𑄃𑄬𑄇𑄴 𑄝𑄪𑄇𑄴 𑄇𑄮𑄌𑄴𑄛𑄚 𑄢𑄊𑄬𑄠𑄧𑄁 𑄖𑄧𑄖𑄳𑄠𑄠𑄴
𑄉𑄮𑄢𑄴 𑄉𑄮𑄢𑄴 𑄦𑄉𑄬 𑄝𑄪𑄇𑄴—𑄟𑄧𑄚𑄬 𑄦𑄧𑄠𑄴 𑄥𑄨𑄖𑄳𑄠𑄠𑄴𑅁
𑄣𑄧𑄞𑄬𑄚𑄨 𑄣𑄧𑄞𑄬𑄚𑄨? 𑄣𑄧𑄞𑄬𑄚𑄨 𑄇𑄮𑄌𑄴𑄛𑄚?
𑄃𑄠𑄴 𑄚 𑄌𑄉𑄨 𑄌, 𑄃𑄬𑄇𑄴𑄇 𑄚𑄬𑄎𑄚𑅁</p>

<p>𑄉𑄧𑄟𑄴 𑄛𑄬𑄣𑄬 𑄃𑄢𑄧 𑄘𑄨𑄟𑄴—𑄚𑄧 𑄢𑄊𑄬𑄟𑄴 𑄟𑄧𑄖𑄳𑄠𑄠𑄴
𑄃𑄬𑄇𑄴 𑄝𑄪𑄇𑄴 𑄇𑄮𑄌𑄴𑄛𑄚 𑄢𑄊𑄬𑄠𑄧𑄁 𑄖𑄧𑄖𑄳𑄠𑄠𑄴𑅁</p>

<p>𑄟𑄧𑄢𑄴 𑄝𑄪𑄉𑄧 𑄇𑄮𑄌𑄴𑄛𑄚—𑄚𑄧𑄠𑄴 𑄚𑄧𑄠𑄴 𑄟𑄧𑄢𑄴 𑄚𑄧𑄠𑄴,
𑄖𑄧𑄢𑄴 𑄝𑄪𑄉𑄧 𑄇𑄮𑄌𑄴𑄛𑄚—𑄚𑄧𑄠𑄴 𑄚𑄧𑄠𑄴 𑄖𑄧𑄢𑄴 𑄚𑄧𑄠𑄴𑅁
𑄖𑄧𑄢𑄴 𑄝𑄪𑄉𑄧 𑄇𑄮𑄌𑄴𑄛𑄚 𑄗𑄰𑄱 𑄘𑄨𑄌𑄴 𑄟𑄧𑄖𑄳𑄠𑄠𑄴,
𑄇𑄮𑄌𑄴𑄛𑄚 𑄇𑄮𑄌𑄴 𑄛𑄬𑄣𑄬 𑄚𑄧 𑄢𑄊𑄬𑄌𑄴 𑄖𑄧𑄖𑄳𑄠𑄠𑄴𑅁 </p>

<p>
𑄥𑄪𑄉𑄮𑄢𑄴 𑄘𑄨𑄚𑄪𑄚𑄴</p>

<p>𑄦𑄨𑄘𑄮𑄖𑄴 𑄇𑄨 𑄚𑄧 𑄃𑄪𑄙𑄬 𑄖𑄧𑄢𑄴, 𑄛𑄧𑄢𑄚𑄨, 𑄛𑄪𑄢𑄮𑄚𑄨 𑄇𑄧𑄙𑄚𑄨
𑄖𑄮𑄉𑄬𑄠𑄬𑄭 𑄇𑄧𑄙𑄧𑄇𑄴 𑄃𑄨𑄎𑄬 𑄇𑄋𑄢 𑄍𑄧𑄢 𑄛𑄢𑄬 𑄛𑄢𑄬
𑄝𑄬𑄢𑄬𑄠𑄬𑄭 𑄣𑄋𑄬𑄣𑄴 𑄘𑄨𑄊𑄮𑄣𑄨 𑄎𑄪𑄟𑄧𑄢𑄴 𑄚𑄨𑄝𑄪𑄣𑄨 𑄏𑄢𑄬
𑄇𑄬𑄝𑄁-𑄇𑄮𑄢𑄴𑄝𑄮 𑄏𑄣𑄬 𑄃𑄬𑄣𑄧 𑄚𑄨𑄌𑄨𑄘𑄬 𑄥𑄪𑄉𑄧 𑄎𑄨𑄁𑄇𑄚𑄨𑅁
𑄚𑄬𑄭 𑄃𑄨𑄌𑄬𑄴 𑄥𑄬𑄭 𑄘𑄨𑄚𑄴—𑄚𑄬𑄭 𑄥𑄬𑄭 𑄇𑄧𑄝𑄧𑄢𑄧𑄇𑄴 𑄎𑄪𑄟𑄴
𑄞𑄝𑄨 𑄇𑄪𑄣𑄴 𑄚𑄬𑄭 𑄗𑄧𑄇𑄴 𑄚𑄬𑄭—𑄟𑄧𑄚𑄧𑄖𑄴 𑄉𑄧𑄞𑄨𑄚𑄴 𑄘𑄪𑄈𑄴
𑄦𑄨𑄘𑄮𑄢𑄴 𑄥𑄮𑄚-𑄢𑄧𑄁 𑄎𑄪𑄟𑄴 𑄦𑄋𑄬 𑄝𑄪𑄉𑄧𑄖𑄴 𑄝𑄬𑄥𑄪𑄚𑄴𑄎𑄪𑄇𑄴—
𑄚𑄧 𑄘𑄧 𑄣𑄟𑄬 𑄃𑄢𑄴 𑄍𑄧𑄢𑄛𑄚𑄨, 𑄚𑄧 𑄣𑄟𑄬 𑄌𑄮𑄊𑄮𑄖𑄴 𑄊𑄪𑄟𑄴𑅁</p>

<p>𑄇𑄪𑄙𑄪 𑄡𑄬𑄭𑄠𑄬 𑄥𑄬 𑄘𑄨𑄚𑄪𑄚𑄴—𑄏𑄧𑄢𑄴𑄏𑄧𑄢𑄨 𑄃 𑄍𑄧𑄢𑄚𑄣𑄴
𑄇𑄪𑄙𑄪 𑄡𑄬𑄭𑄠𑄬 𑄦𑄬𑄣𑄴 𑄟𑄮𑄚𑄴—𑄚𑄨𑄥𑄪𑄣𑄨 𑄃𑄧𑄎𑄢𑄴 𑄖𑄢𑄪𑄟𑄴
𑄃𑄣𑄮𑄣𑄮-𑄙𑄮𑄣𑄮𑄣𑄮 𑄚𑄬𑄭—𑄚𑄬𑄭 𑄇𑄮𑄌𑄴𑄛𑄚 𑄃𑄪𑄟𑄴 𑄃𑄪𑄟𑄴
𑄥𑄎𑄪𑄢𑄨𑄚𑄬𑄭 𑄇𑄪𑄣𑄴 𑄚𑄬𑄭, 𑄟𑄧𑄚𑄚𑄴 𑄦𑄧𑄢𑄚𑄬 𑄝𑄬𑄦𑄣𑄴𑅁</p>

<p>𑄚𑄬𑄭 𑄇𑄨 𑄥𑄣𑄬 𑄃𑄨𑄌𑄬𑄴 𑄃𑄟 𑄎𑄨𑄁𑄇𑄚𑄨 𑄖𑄧𑄢𑄬𑄝𑄢𑄴?
𑄦𑄮𑄌𑄴 𑄦𑄧𑄠𑄴 𑄥𑄬𑄘𑄨𑄚𑄪𑄚𑄴 𑄚𑄪𑄠𑄮 𑄉𑄧𑄢𑄨 𑄜𑄨𑄢𑄨 𑄃 𑄛𑄬𑄝𑄢𑄴𑅁 </p>

<p></p>

<p>𑄃𑄮𑄢𑄬 𑄟𑄚𑄬𑄭 𑄟𑄧𑄚𑄴</p>

<p>𑄚𑄧 𑄝𑄪𑄏𑄨𑄣𑄬 𑄚𑄧 𑄎𑄚𑄨𑄣𑄬
	𑄇𑄪𑄝𑄮𑄚𑄴 𑄃𑄏𑄧𑄣𑄴 𑄙𑄧𑄚𑄴,
𑄉𑄧𑄟𑄧𑄢𑄬 𑄖𑄭𑄪 𑄉𑄧𑄟𑄴 𑄚𑄧 𑄇𑄧𑄣𑄬
𑄃𑄬𑄎𑄚𑄴 𑄇𑄬𑄚𑄬 𑄝𑄧𑄎𑄧𑄁 𑄦𑄧𑄣𑄬—
𑄝𑄚𑄧𑄢𑄴 𑄛𑄚𑄨𑄖𑄴 𑄝𑄪𑄢𑄴 𑄟𑄢𑄨𑄣𑄬
	𑄃𑄮𑄢𑄬 𑄟𑄚𑄬𑄭 𑄟𑄧𑄚𑄴𑅁</p>

<p>𑄇𑄪𑄖𑄴𑄪𑄚𑄴 𑄃𑄬𑄌𑄳𑄠𑄧𑄌𑄴 𑄇𑄪𑄙𑄪 𑄡𑄬𑄝𑄬
𑄇𑄧𑄠𑄴𑄘𑄨𑄚𑄴-𑄃𑄮-𑄝 𑄃𑄨𑄙𑄪 𑄗𑄬𑄝𑄬
𑄘𑄨-𑄘𑄨𑄚𑄴 𑄛𑄧𑄢𑄬 𑄡 𑄛𑄧𑄢𑄨𑄝𑄧
	𑄜𑄬𑄣𑄬𑄭 𑄃𑄟𑄧𑄚𑄧𑄎𑄧𑄚𑄴,
𑄝𑄚𑄧𑄢𑄴 𑄛𑄚𑄨𑄖𑄴 𑄝𑄪𑄢𑄴 𑄟𑄢𑄨𑄣𑄬
	𑄃𑄮𑄢𑄬 𑄟𑄚𑄬𑄭 𑄟𑄧𑄚𑄴𑅁
𑄛𑄧𑄢𑄚𑄴 𑄡𑄧𑄇𑄬𑄴 𑄚𑄳𑄦𑄨𑄉𑄨𑄣𑄨 𑄡𑄬𑄝𑄧
𑄌𑄧𑄝 𑄇𑄬𑄭𑄠𑄳𑄠𑄚𑄴 𑄛𑄧𑄢𑄨 𑄗𑄬𑄝𑄧
𑄚𑄧 𑄗𑄬𑄝𑄧 𑄖𑄧𑄢𑄴 𑄌𑄬𑄘𑄁𑄉𑄨𑄢𑄨
	𑄚𑄧 𑄗𑄬𑄝𑄧 𑄇𑄨𑄠𑄰𑄱 𑄃𑄟𑄧𑄚𑄴,
𑄝𑄚𑄧𑄢𑄴 𑄛𑄚𑄨𑄖𑄴 𑄝𑄪𑄢𑄴 𑄟𑄢𑄨𑄣𑄬
	𑄃𑄮𑄢𑄬 𑄟𑄚𑄬𑄭 𑄟𑄧𑄚𑄴𑅁</p>

<p>𑄥𑄧𑄠𑄴𑄥𑄧𑄟𑄴𑄝𑄧𑄖𑄴𑄨 𑄖𑄬𑄋-𑄥𑄮𑄚
𑄙𑄪𑄣𑄳𑄠𑄌𑄧𑄢𑄧𑄖𑄴 𑄈𑄢 𑄦𑄧𑄚
𑄝𑄬𑄇𑄴 𑄃𑄨𑄠𑄚𑄨 𑄛𑄧𑄢𑄨 𑄗𑄬𑄝𑄧
	𑄡𑄬𑄇𑄬𑄴 𑄦𑄧𑄝𑄧 𑄖𑄧𑄢𑄴 𑄟𑄧𑄢𑄧𑄕𑄴,
𑄝𑄚𑄧𑄢𑄴 𑄛𑄚𑄨𑄖𑄴 𑄝𑄪𑄢𑄴 𑄟𑄢𑄨𑄣𑄬
	𑄃𑄮𑄢𑄬 𑄟𑄚𑄬𑄭 𑄟𑄧𑄚𑄴𑅁</p>

<p>𑄟𑄚𑄬𑄭𑄣𑄧𑄉𑄧𑄢𑄴 𑄟𑄢𑄟𑄢𑄨
𑄇𑄪𑄣𑄪𑄇𑄴 𑄟𑄧𑄚𑄧𑄢𑄴 𑄝𑄢𑄝𑄢𑄨
𑄥𑄪𑄉𑄧𑄢𑄴 𑄃𑄏𑄠𑄴 𑄘𑄪𑄈𑄴 𑄝𑄢𑄨 𑄡𑄠𑄴
	𑄇𑄨𑄠𑄧𑄎𑄧𑄚𑄬 𑄘𑄧 𑄚𑄧 𑄝𑄪𑄏𑄧𑄚𑄴,
𑄝𑄚𑄧𑄢𑄴 𑄛𑄚𑄨𑄖𑄴 𑄝𑄪𑄢𑄴 𑄟𑄢𑄨𑄣𑄬 
	𑄃𑄮𑄢𑄬 𑄟𑄚𑄬𑄭 𑄟𑄧𑄚𑄴𑅁</p>

<p>𑄟𑄚𑄬𑄭 𑄟𑄧𑄚𑄬 𑄝𑄚𑄳𑄦 𑄖𑄮𑄉𑄠𑄴
𑄦𑄮𑄎𑄧𑄢𑄴 𑄎𑄧𑄚𑄧𑄟𑄴 𑄝𑄚𑄳𑄦 𑄜𑄮𑄝𑄠𑄴
𑄥𑄬𑄭 𑄖𑄮𑄉𑄚𑄢𑄴 𑄣𑄞𑄴 𑄇𑄨 𑄃𑄊𑄬
	𑄚𑄧 𑄝𑄪𑄏𑄨𑄣𑄇𑄴 𑄇𑄨𑄠𑄧𑄎𑄧𑄚𑄴,
𑄝𑄚𑄧𑄢𑄴 𑄛𑄚𑄨𑄖𑄴 𑄝𑄪𑄢𑄴 𑄟𑄢𑄨𑄣𑄬
	𑄃𑄢𑄬 𑄟𑄚𑄬𑄭 𑄟𑄧𑄚𑄴𑅁</p>

<p>𑄞𑄮𑄉𑄧𑄢𑄴 𑄃𑄏𑄠𑄴 𑄟𑄧𑄚𑄴 𑄦𑄢𑄬𑄣𑄬
𑄟𑄚𑄬𑄭 𑄎𑄧𑄚𑄧𑄟𑄴 𑄛𑄬𑄭 𑄦𑄢𑄬𑄣𑄬
𑄃𑄬𑄭 𑄎𑄧𑄚𑄧𑄟𑄴 𑄇𑄨 𑄛𑄬𑄝𑄬 𑄃 𑄖𑄭𑄪
	𑄞𑄝𑄨 𑄌 𑄚 𑄃𑄮 𑄟𑄧𑄚𑄴,
𑄝𑄚𑄧𑄢𑄴 𑄛𑄚𑄨𑄖𑄴 𑄝𑄪𑄢𑄴 𑄟𑄢𑄨𑄣𑄬
	𑄃𑄮𑄢𑄬 𑄟𑄚𑄬𑄭 𑄟𑄧𑄚𑄴𑅁</p>

<p>𑄏𑄢𑄨 𑄜𑄬𑄣𑄬𑄭 𑄘𑄬 𑄃𑄙𑄧𑄁𑄇𑄎𑄧𑄢𑄴
𑄥𑄪𑄈𑄴 𑄃𑄬𑄝𑄧 𑄖𑄬𑄦𑄴 𑄖𑄧𑄢𑄴 𑄟𑄧𑄚𑄚𑄧𑄢𑄴
𑄃𑄪𑄎𑄪 𑄛𑄧𑄙𑄬 𑄝𑄬𑄉𑄬 𑄌𑄧𑄣𑄧
	𑄉𑄳𑄠𑄬𑄚𑄩 𑄟𑄚𑄴𑄎𑄳𑄠 𑄇𑄧𑄚𑄴,
𑄝𑄚𑄧𑄢𑄴 𑄛𑄚𑄨𑄖𑄴 𑄝𑄪𑄢𑄴 𑄟𑄢𑄨𑄣𑄬
	𑄃𑄮𑄢𑄬 𑄟𑄚𑄬𑄭 𑄟𑄧𑄚𑄴𑅁</p>

<p>𑄚𑄧𑄠𑄴 𑄥𑄨𑄠𑄬 𑄛𑄳𑄢𑄧𑄎 𑄚𑄧𑄠𑄴 𑄥𑄨𑄠𑄬 𑄢𑄎
𑄛𑄢𑄴 𑄦𑄧𑄣𑄬 𑄖𑄧𑄢𑄴 𑄦𑄧𑄝𑄧 𑄥𑄎
𑄥𑄧𑄟𑄧𑄠𑄴 𑄗𑄇𑄬𑄴 𑄇𑄪𑄣𑄪𑄇𑄴 𑄟𑄧𑄚𑄚𑄴
	𑄉𑄧𑄢𑄧 𑄢𑄬 𑄝𑄬𑄉𑄬 𑄛𑄧𑄦𑄴𑄚𑄴,
𑄝𑄚𑄧𑄢𑄴 𑄛𑄚𑄨𑄖𑄴 𑄝𑄪𑄢𑄴 𑄟𑄢𑄨𑄣𑄬
	𑄃𑄮𑄢𑄬 𑄟𑄚𑄬𑄭 𑄟𑄧𑄚𑄴𑅁 </p>

<p>
𑄃𑄉𑄏𑄧𑄖𑄴 𑄟𑄬𑄊𑄴 𑄚𑄬𑄭 𑄞𑄨𑄣𑄨</p>

<p>𑄃𑄉𑄏𑄧𑄖𑄴 𑄃𑄨𑄇𑄬𑄴 𑄟𑄬𑄊𑄴 𑄚𑄬𑄭 𑄞𑄨𑄣𑄨
	𑄏𑄧𑄢𑄴-𑄝𑄪𑄠𑄬𑄢𑄴 𑄚𑄧 𑄦𑄧𑄝𑄧
	𑄥𑄨𑄠𑄚𑄴 𑄇𑄨𑄋𑄨𑄢𑄨 𑄇𑄧𑄝𑄧;
𑄡𑄬 𑄡𑄢𑄬 𑄃𑄨𑄌𑄬𑄴 𑄇𑄮𑄌𑄴𑄛𑄁 𑄇𑄧𑄣𑄧
	𑄖𑄬 𑄃𑄬𑄇𑄴𑄘𑄨𑄚𑄴 𑄖𑄢𑄬
	𑄜𑄬𑄣𑄬𑄭 𑄡𑄬𑄭 𑄛𑄢𑄬!
𑄡𑄬 𑄝𑄬𑄌𑄴 𑄌𑄪𑄢𑄴 𑄉𑄧𑄢𑄬
	𑄖𑄬 𑄟𑄚𑄴𑄎𑄳𑄠𑄧𑄢𑄬 𑄇𑄧𑄠𑄴 𑄌𑄪𑄢𑄴,
𑄃𑄟𑄧𑄚𑄧 𑄇𑄬𑄭𑄠𑄬𑄖𑄴 𑄛𑄬𑄢𑄴𑄉 𑄗𑄬𑄭,
𑄇𑄧𑄠𑄴 𑄖𑄬 :
	𑄖𑄧 𑄊𑄧𑄢𑄧 𑄃𑄪𑄙𑄮𑄚𑄚𑄴 𑄌𑄪𑄢𑄴𑅁
𑄡𑄬 𑄝𑄬𑄌𑄴 𑄉𑄧𑄟𑄴 𑄈𑄮𑄣𑄠𑄴
	𑄖𑄬 𑄝𑄬𑄌𑄴 𑄟𑄪𑄢𑄬 𑄟𑄪𑄢𑄬
	𑄌𑄢 𑄇𑄢𑄬,
	𑄍𑄧𑄢 𑄚𑄣𑄬 𑄉𑄧𑄙 𑄘𑄨𑄣𑄬
	𑄥𑄬𑄭 𑄉𑄧𑄙 𑄞𑄋𑄨 𑄡𑄬𑄭 𑄛𑄢𑄬;
𑄚𑄬𑄭𑄠𑄬-𑄘𑄪𑄈𑄳𑄠 𑄟𑄚𑄬𑄠𑄧𑄢𑄴 𑄇𑄧𑄙 𑄇𑄰𑄱
	𑄡𑄬 𑄌𑄮𑄊𑄮𑄛𑄚𑄨
	𑄜𑄬𑄣𑄬𑄭 𑄜𑄬𑄣𑄬𑄭 𑄇𑄚𑄬,
𑄖𑄬 𑄝𑄬𑄌𑄴 𑄃𑄉𑄬 𑄃𑄉𑄬
	𑄖 𑄞𑄪𑄘𑄨𑄝𑄮
	𑄓𑄋𑄧𑄢𑄴 𑄉𑄧𑄢𑄨 𑄝𑄚𑄬!
𑄝𑄪𑄏𑄨𑄝𑄢𑄴 𑄎𑄪 𑄚𑄬𑄭
𑄃𑄉𑄏𑄧𑄢𑄴 𑄢𑄧𑄁 
	𑄃 𑄟𑄚𑄬𑄠𑄧𑄢𑄴 𑄟𑄧𑄚𑄴,
𑄛𑄪𑄇𑄴-𑄎𑄪𑄇𑄴 𑄗𑄚𑄴
𑄡𑄪𑄚𑄨-𑄃𑄮 𑄘𑄬𑄊 𑄡𑄠𑄴
	𑄛𑄚𑄨𑄉𑄚𑄴 𑄛𑄧𑄦𑄴𑄚𑄴𑅁 </p>

<p>
𑄥𑄪𑄈𑄳𑄠</p>

<p>𑄥𑄪𑄈𑄳𑄠𑄣𑄧𑄉𑄧𑄢𑄴 𑄚𑄨𑄌𑄨𑄘𑄬 𑄘𑄨𑄚𑄴
𑄚𑄨𑄌𑄨𑄘𑄬 𑄉𑄧𑄋𑄬𑄭 𑄡𑄠𑄴,
𑄖𑄬𑄋 𑄇𑄪𑄚𑄴𑄘𑄨 𑄜𑄬𑄣𑄬𑄭 𑄘𑄨𑄝𑄧
𑄇𑄚 𑄖𑄮𑄉𑄬𑄭 𑄚𑄧 𑄛𑄠𑄴𑅁
𑄥𑄪𑄈𑄳𑄠𑄎𑄧𑄚𑄬 𑄘𑄪𑄈𑄳𑄠𑄎𑄧𑄚𑄧𑄢𑄴 
𑄘𑄪𑄇𑄴𑄈𑄚𑄴 𑄞𑄝𑄨 𑄚𑄧 𑄌𑄠𑄴,
𑄇𑄧𑄚𑄴𑄚 𑄟𑄧𑄢𑄬𑄢𑄴 𑄇𑄧𑄚𑄴𑄚 𑄝𑄎𑄬𑄢𑄴
𑄝𑄚𑄳𑄦 𑄖 𑄛𑄧𑄢𑄚𑄚𑄴 𑄝𑄎𑄠𑄴𑅁
𑄍𑄧𑄢𑄚𑄣𑄧𑄢𑄴 𑄛𑄚𑄨 𑄥𑄚𑄳𑄠
𑄖𑄬𑄋 𑄃𑄬𑄏𑄬 𑄉𑄧𑄢𑄴𑄉𑄧𑄢𑄬𑄭,
𑄟𑄬𑄊𑄧 𑄢𑄬𑄎𑄳𑄠𑄧𑄖𑄴 𑄝𑄪𑄠𑄬𑄢𑄴 𑄈𑄬𑄝𑄧
𑄘𑄣𑄚𑄴 𑄃𑄪𑄙𑄬 𑄊𑄪𑄢𑄴𑄊𑄪𑄢𑄬𑄭𑅁</p>

<p>𑄦𑄃𑄮𑄌𑄴 𑄉𑄧𑄢𑄨 𑄇𑄪𑄉𑄪𑄢𑄴 𑄛𑄪𑄏𑄬
𑄃𑄨𑄁𑄢𑄬𑄎𑄨 𑄚𑄁 𑄗𑄧𑄠𑄴,
𑄦𑄬𑄟𑄚𑄴 𑄚𑄬𑄚 𑄟𑄚𑄬𑄭 𑄥𑄨𑄝𑄬
𑄚𑄋𑄬 𑄝𑄪𑄏𑄨 𑄚𑄧 𑄛𑄢𑄬 𑄇𑄨𑄠𑄧𑄠𑄴𑅁
𑄘𑄪𑄈𑄳𑄠𑄢𑄬 𑄖𑄬 𑄗𑄬𑄎𑄬𑄢 𑄟𑄢𑄬
𑄖𑄬𑄢𑄧𑄌𑄴 𑄌𑄮𑄊𑄬 𑄌𑄠𑄴 𑄢𑄨𑄚𑄨,
𑄖𑄬𑄋 𑄗𑄬𑄣𑄬 𑄢𑄖𑄴 𑄇𑄢𑄬 𑄇𑄧𑄠𑄴
𑄝𑄊𑄧𑄢𑄴 𑄌𑄮𑄊𑄮 𑄖𑄬 𑄣𑄧𑄠𑄴 𑄇𑄨𑄚𑄨𑅁 </p>

<p>
𑄃𑄬𑄭 𑄃𑄚𑄴𑄙𑄢𑄴 𑄛𑄢𑄴 𑄦𑄰𑄱</p>

<p>𑄟𑄧𑄚𑄚𑄧𑄖𑄴 𑄦𑄟𑄨𑄎𑄬 𑄇𑄬𑄎𑄚𑄴 𑄃𑄬𑄇𑄴𑄇𑄚𑄴 
			𑄝𑄬𑄥𑄪𑄚𑄴𑄎𑄪𑄇𑄴 𑄜𑄪𑄢𑄴 𑄟𑄢𑄨 𑄃𑄪𑄙𑄬—
𑄇𑄬𑄎𑄚𑄴 𑄃𑄬𑄇𑄴𑄇𑄚𑄴 𑄃𑄚𑄴𑄙𑄢𑄴 𑄣𑄬𑄞𑄬𑄘𑄬𑄭 𑄗𑄠𑄴,
𑄈𑄘𑄬 𑄥𑄪𑄈𑄴 𑄚𑄬𑄭 𑄝𑄬𑄢𑄘𑄬 𑄥𑄪𑄈𑄴 𑄚𑄬𑄭 𑄌𑄘𑄬 𑄥𑄪𑄈𑄴 𑄚𑄬𑄭
𑄢𑄬𑄖𑄴 𑄉𑄧𑄞𑄨𑄚𑄧𑄖𑄴𑄪𑄚𑄴 𑄉𑄧𑄞𑄨𑄚𑄴 𑄦𑄰𑄱 𑄃𑄪𑄙𑄬
𑄖𑄪𑄠𑄮 𑄘𑄨-𑄌𑄮𑄊𑄮𑄛𑄘𑄢𑄴 𑄥𑄋𑄪 𑄝𑄬𑄭 𑄃𑄉𑄧 𑄥𑄚𑄴
𑄃𑄢𑄴 𑄊𑄪𑄟𑄴 𑄣𑄟𑄨 𑄚𑄧 𑄃𑄬𑄏𑄬;
𑄟𑄧𑄚𑄚𑄬 𑄖 𑄦𑄣𑄬 𑄖𑄬 𑄇𑄧𑄙 𑄇𑄧𑄠𑄴, 𑄇𑄨 𑄡𑄬𑄚𑄴 𑄃𑄬𑄇𑄴𑄇𑄚𑄴 𑄇𑄧𑄙
𑄇𑄧𑄙𑄧 𑄌𑄠𑄴, 𑄖𑄬 𑄖𑄢𑄴 𑄖𑄭𑄪 𑄟𑄭𑄪 𑄜𑄧𑄣𑄧𑄚 𑄘𑄧𑄉𑄧𑄚𑄘𑄉𑄨
𑄃𑄉𑄧 𑄥𑄚𑄴 𑄃𑄢𑄴 𑄚𑄬𑄭 𑄛𑄢 𑄛𑄠𑄴; 𑄃𑄟𑄨 𑄝𑄬𑄉𑄬
𑄇𑄬𑄎𑄚𑄴 𑄡𑄬𑄚𑄴 𑄃𑄬𑄇𑄴𑄇𑄚𑄴 𑄃𑄚𑄴𑄙𑄢𑄴 𑄛𑄧𑄙𑄬𑄘𑄨 𑄡𑄬𑄢𑄴,
𑄛𑄨𑄏𑄪𑄟𑄬 𑄛𑄨𑄏𑄪𑄟𑄬 𑄟𑄧𑄚𑄚𑄨 𑄝𑄚𑄧𑄛𑄚𑄨 𑄥𑄚𑄴 𑄇𑄬𑄎𑄚𑄴 𑄡𑄬𑄚𑄴
𑄇𑄪𑄣𑄪𑄇𑄴 𑄦𑄰𑄱 𑄡𑄬𑄭𑄠𑄬, 𑄇𑄬𑄎𑄚𑄴 𑄡𑄬𑄚𑄴 𑄃𑄬𑄇𑄴𑄇𑄚𑄴
𑄃𑄋𑄮𑄌𑄳𑄠 𑄃𑄚𑄴𑄙𑄢𑄧𑄖𑄴 𑄝𑄪𑄢𑄴 𑄟𑄢𑄨 𑄃𑄊𑄨…</p>

<p>𑄟𑄧𑄚𑄚𑄬 𑄃𑄬𑄭 𑄃𑄚𑄴𑄙𑄢𑄴 𑄛𑄢𑄴 𑄦𑄰𑄱 𑄡𑄬𑄝𑄢𑄴 𑄌𑄠𑄴 𑄛𑄧𑄦𑄴𑄢𑄬 𑄛𑄧𑄦𑄴𑄢𑄬
𑄚𑄨𑄌𑄨𑄘𑄬 𑄎𑄨𑄁𑄇𑄚𑄨 𑄛𑄬𑄝𑄢𑄴 𑄌𑄠𑄴 𑄖𑄧𑄟𑄴𑄝𑄠𑄴 𑄖𑄧𑄟𑄴𑄝𑄠𑄴
𑄛𑄨𑄖𑄴𑄗𑄨𑄟𑄨𑄢𑄴 𑄘𑄮𑄣𑄚𑄨 𑄃𑄬𑄇𑄴𑄇𑄚𑄧𑄖𑄴 𑄗𑄪𑄝𑄬𑄝𑄢𑄴 𑄌𑄠𑄴
𑄘𑄮𑄣𑄴 𑄘𑄮𑄣𑄴 𑄇𑄧𑄙𑄚𑄨 𑄃𑄬𑄇𑄴𑄇𑄚𑄧𑄖𑄴 𑄉𑄙𑄬𑄝𑄢𑄴 𑄌𑄠𑄴
𑄉𑄙𑄚 𑄚𑄧 𑄦𑄧𑄠𑄴, 𑄃𑄚𑄴𑄙𑄢𑄚𑄬 𑄥𑄪𑄙𑄮𑄚𑄣𑄴 𑄍𑄨𑄚𑄨 𑄘𑄨 𑄘𑄨 𑄡𑄠𑄴
𑄇𑄧𑄙𑄚𑄨 𑄏𑄧𑄢𑄨 𑄏𑄧𑄢𑄨 𑄛𑄧𑄢𑄬 𑄟𑄧𑄢 𑄉𑄋𑄧𑄢𑄴 𑄇𑄮𑄢𑄮𑄣𑄨 𑄌𑄧𑄢𑄧𑄖𑄴
𑄌𑄮𑄖𑄴 𑄟𑄳𑄦𑄥𑄳𑄠 𑄈𑄧𑄢𑄚𑄧𑄖𑄴 𑄌𑄪𑄉𑄪𑄚𑄧 𑄛𑄘 𑄥𑄚𑄴,
𑄘𑄮𑄣𑄴 𑄘𑄮𑄣𑄴 𑄥𑄧𑄝𑄧𑄚𑄚𑄨 𑄞𑄋𑄨 𑄞𑄋𑄨 𑄛𑄧𑄢𑄬, 𑄘𑄧𑄎𑄳𑄠𑄖𑄴 𑄔𑄬𑄃𑄮 𑄃𑄪𑄙𑄨
𑄇𑄪𑄣𑄧𑄖𑄴 𑄃𑄬𑄭 𑄃𑄏𑄢𑄴 𑄈𑄬𑄭 𑄈𑄬𑄭 𑄞𑄋𑄨 𑄡𑄠𑄴… 𑄞𑄋𑄨 𑄡𑄠𑄴…</p>

<p>𑄃𑄚𑄴𑄙𑄢𑄚𑄬 𑄥𑄣𑄬 𑄇𑄨 𑄃𑄟𑄢𑄬 
		𑄎𑄧𑄚𑄧𑄟𑄧𑄖𑄳𑄠𑄠𑄴 𑄉𑄨𑄣𑄨𑄇𑄴 𑄉𑄧𑄢𑄨 𑄜𑄬𑄣𑄬𑄭𑄠𑄬? </p>

<p>
𑄙𑄧𑄚𑄴𑄛𑄪𑄘𑄨</p>

<p>𑄃𑄬𑄇𑄴𑄘𑄨𑄚𑄴 𑄃𑄬𑄇𑄴 𑄃𑄧𑄊𑄪𑄢𑄴 𑄊𑄪𑄟𑄧𑄖𑄴
𑄣𑄪𑄋𑄨𑄚𑄬𑄭 𑄇𑄧𑄚𑄧 𑄃𑄬𑄇𑄴 𑄢𑄬𑄎𑄳𑄠𑄧𑄢𑄴 𑄗𑄪𑄟𑄧𑄖𑄴
𑄇𑄨 𑄘𑄮𑄣𑄴 𑄥𑄧𑄝𑄧𑄚𑄴 𑄃𑄬𑄇𑄴 𑄟𑄭𑄪 𑄘𑄬𑄊𑄧𑄋𑄧𑄢𑄴—
𑄚𑄧 𑄌𑄨𑄚𑄧𑄁 𑄘𑄮𑄣𑄴 𑄃𑄬𑄇𑄴
𑄞𑄧𑄢𑄧𑄚𑄴 𑄌𑄋𑄴𑄟𑄳𑄦 𑄃𑄘𑄟𑄧𑄢𑄴
𑄟𑄪𑄢𑄮𑄘𑄝𑄧 𑄝𑄬𑄋𑄇𑄧𑄋 𑄖𑄮𑄢𑄴𑄝𑄮 𑄎𑄋𑄣𑄴 𑄝𑄬𑄭
𑄇𑄨𑄠𑄧𑄎𑄧𑄚𑄴 𑄇𑄠𑄴 𑄚𑄬𑄭
𑄣𑄢𑄳𑄦𑄬 𑄣𑄢𑄳𑄦𑄬 𑄇𑄨 𑄎𑄚𑄨 𑄇𑄨 𑄣𑄣𑄮𑄎𑄬
𑄃𑄬𑄉𑄟𑄧𑄚𑄬 𑄦𑄘𑄧𑄋𑄧𑄢𑄴,
𑄇𑄨 𑄘𑄮𑄣𑄴 𑄥𑄧𑄝𑄧𑄚𑄴 𑄃𑄬𑄇𑄴 𑄟𑄭𑄪 𑄘𑄬𑄊𑄧𑄋𑄧𑄢𑄴—
𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄦𑄝𑄠𑄴
𑄟𑄬𑄭𑄠𑄬 𑄟𑄬𑄭𑄠𑄬 𑄉𑄏𑄧 𑄍𑄝𑄠𑄴
𑄟𑄪𑄎𑄪𑄋𑄧 𑄛𑄧𑄖𑄴𑄗𑄚𑄬 𑄟𑄧𑄢𑄬 𑄚𑄬𑄎𑄢𑄴 𑄑𑄚𑄨—
𑄇𑄠𑄴 𑄚𑄧𑄠𑄴—𑄚𑄧𑄠𑄴 𑄥𑄬𑄙𑄧𑄇𑄴 𑄘𑄫𑄢𑄧𑄖𑄴
𑄟𑄮𑄚𑄴𑄟𑄪𑄢𑄮 𑄣𑄬𑄎𑄢𑄴 𑄉𑄧𑄞𑄨𑄚𑄴 𑄟𑄫𑄢𑄧𑄖𑄴
𑄥𑄪𑄚𑄧𑄋𑄧𑄢𑄴 𑄖𑄚𑄴𑄏𑄋𑄧 𑄏𑄧𑄚𑄴𑄏𑄧𑄚𑄚𑄨𑅁
𑄞𑄎𑄨 𑄃𑄬𑄏𑄬𑄢𑄴 𑄈𑄬𑄁𑄉𑄳𑄢𑄧𑄋𑄧 𑄛𑄧𑄢𑄚𑄴 𑄇𑄪𑄎𑄮𑄣𑄨 𑄢𑄧 
𑄥𑄪𑄚𑄨𑄚𑄬𑄭 𑄛𑄧𑄢𑄚𑄬 𑄚𑄧 𑄟𑄚𑄬𑄢𑄴 𑄢𑄳𑄦𑄧—
𑄇𑄧𑄚𑄴 𑄇𑄝𑄨𑄣𑄬 𑄝𑄢𑄴 𑄇𑄨 𑄎𑄚𑄨,
𑄛𑄪𑄢𑄮𑄚𑄨 𑄇𑄧𑄙𑄚𑄨 𑄦𑄨𑄘𑄮𑄖𑄴 𑄃𑄪𑄙𑄬𑄢𑄴—
𑄏𑄧𑄢𑄨 𑄡𑄬𑄭𑄠𑄬 𑄜𑄪𑄣𑄴𑄮 𑄡𑄬𑄚𑄴 𑄚𑄪𑄠𑄮 𑄉𑄧𑄢𑄨 𑄃 𑄜𑄪𑄘𑄬𑄢𑄴—
𑄥𑄬𑄭 𑄣𑄧𑄉𑄬 𑄟𑄪𑄎𑄪𑄋𑄧 𑄛𑄧𑄖𑄴𑄗𑄚𑄬 𑄟𑄪𑄎𑄪𑄋𑄬 𑄚𑄬𑄎𑄢𑄴 𑄑𑄚𑄨𑅁
𑄃𑄨𑄚𑄴𑄘𑄨 𑄃𑄪𑄚𑄴𑄘𑄨 𑄌𑄬𑄭 𑄌𑄬𑄭
𑄡𑄘𑄬 𑄡𑄘𑄬
𑄃𑄬𑄇𑄴 𑄘𑄧-𑄛𑄧𑄙 𑄟𑄪𑄠𑄮𑄖𑄴 𑄡𑄬𑄭
𑄃𑄝𑄙 𑄟𑄪𑄠𑄮𑄟𑄪𑄠𑄨 𑄦𑄧𑄣𑄧
𑄘𑄮𑄣𑄴 𑄃𑄬𑄇𑄴 𑄚𑄧-𑄌𑄨𑄚𑄧𑄁 𑄉𑄞𑄪𑄝𑄨 𑄣𑄧𑄉𑄬—
𑄖𑄬 𑄟𑄧𑄢𑄬 𑄘𑄬𑄊𑄨 𑄖𑄢𑄴 𑄙𑄧𑄉𑄬
𑄃𑄨𑄖𑄴𑄪𑄇𑄴 𑄦𑄎𑄨 𑄃𑄪𑄙𑄨 𑄇𑄧𑄣𑄧 :
'𑄃𑄬𑄝𑄧 𑄖𑄬𑄦𑄴 𑄃𑄬𑄏𑄧𑄢𑄴?
𑄟𑄧𑄢𑄴 𑄇𑄬𑄭𑄠𑄬 𑄊𑄎𑄨 𑄡𑄧𑄢𑄴
𑄇𑄧𑄚𑄧 𑄇𑄧𑄙 𑄚𑄧 𑄇𑄧𑄣𑄬?'</p>

<p>𑄃𑄬𑄭 𑄇𑄧𑄙 𑄇𑄰𑄱,
𑄌𑄬𑄭 𑄢𑄧𑄣𑄧 𑄟𑄧𑄢𑄬 𑄌𑄮𑄈𑄴 𑄜𑄬𑄣𑄬 𑄜𑄬𑄣𑄬!
𑄇𑄧𑄙 𑄥𑄪𑄚𑄨 𑄖𑄢𑄴
𑄟𑄧𑄚𑄴 𑄃𑄟𑄳𑄦𑄧𑄇𑄴 𑄚𑄧-𑄦𑄧𑄠𑄴 𑄇𑄢𑄴,
𑄟𑄧 𑄟𑄧𑄚𑄚𑄴 𑄈𑄇𑄴𑄧𑄚𑄴 𑄗𑄧 𑄦𑄰𑄱 𑄢𑄧𑄣𑄧𑅁
𑄟𑄧𑄚𑄬 𑄦𑄧𑄣𑄧,
𑄃 𑄡𑄬𑄚𑄴 𑄇𑄨 𑄇𑄧𑄙 𑄇𑄧𑄝𑄢𑄴 𑄌𑄠𑄴,
𑄉𑄧𑄢𑄬-𑄃𑄮 𑄇𑄧𑄁 𑄇𑄧𑄁—
𑄏𑄨𑄟𑄨𑄘𑄧𑄖𑄴 𑄖𑄢𑄴 𑄒𑄬𑄋𑄧𑄖𑄴𑄪𑄚𑄴 𑄟𑄙 𑄥𑄧𑄁
𑄌𑄬𑄣𑄪𑄁 𑄃 𑄘𑄬𑄣𑄪𑄁,
𑄢𑄬𑄎𑄳𑄠𑄧𑄢𑄴 𑄝𑄬𑄇𑄴 𑄘𑄮𑄣𑄚𑄨 
𑄇𑄨𑄠𑄬 𑄖𑄢𑄬 𑄘𑄨𑄠𑄬 𑄃𑄚𑄨 𑄇𑄨 𑄎𑄚𑄨
𑄖 𑄇𑄬𑄭𑄠𑄬𑄢𑄴 𑄗𑄧𑄢𑄬 𑄗𑄧𑄢𑄬,
𑄈𑄣𑄨𑄇𑄴 𑄖 𑄇𑄧𑄙𑄖𑄴 𑄗𑄬𑄝𑄧𑄢𑄧𑄇𑄴 𑄈𑄬𑄣𑄪𑄁—
𑄟𑄧𑄢𑄬 𑄟𑄭𑄪 𑄛𑄪𑄏𑄮𑄢𑄴 𑄉𑄧𑄢𑄨𑄣𑄪𑄁,
𑄟𑄧𑄢𑄬 𑄇𑄨 𑄌𑄨𑄚𑄬?
𑄃𑄬𑄝𑄧 𑄖𑄬𑄦𑄴 𑄃𑄬𑄏𑄧𑄢𑄴—
𑄟𑄧𑄢𑄬 𑄖𑄬 𑄇𑄨𑄖𑄴𑄖𑄬𑄭 𑄛𑄪𑄏𑄮𑄢𑄴 𑄉𑄧𑄢𑄬?</p>

<p>𑄉𑄞𑄪𑄢𑄨𑄢𑄴 𑄌𑄟𑄴𑄝𑄜𑄪𑄣𑄮 𑄢𑄧𑄁 𑄛𑄨𑄌𑄴𑄮𑄣𑄴 𑄇𑄬𑄭𑄠𑄬
𑄘𑄬𑄊𑄨𑄣𑄬 𑄇𑄢𑄴 𑄚𑄧 𑄣𑄉𑄨 𑄛𑄢𑄬 𑄟𑄬𑄭𑄠𑄬—
𑄃𑄪𑄢𑄧𑄚𑄴 𑄛𑄨𑄚𑄧𑄚𑄬 𑄚𑄪𑄠𑄮 𑄛𑄨𑄚𑄮𑄚𑄴-𑄈𑄘𑄨,
𑄃𑄧𑄎𑄧𑄣𑄚𑄴 𑄖𑄢𑄴 𑄚𑄧𑄠𑄴 𑄣𑄟𑄴𑄝
𑄚𑄧𑄠𑄴 𑄥𑄬𑄙𑄧𑄇𑄴 𑄝𑄙𑄨𑅁
𑄖𑄢𑄴 𑄘𑄨𑄊𑄮𑄣𑄴 𑄌𑄪𑄣𑄧𑄢𑄴 𑄌𑄪𑄣𑄴𑄥𑄪𑄙𑄮𑄝𑄮 𑄡𑄬𑄚𑄴
𑄇𑄣 𑄟𑄬𑄚𑄴 𑄟𑄬𑄚𑄴,
𑄊𑄪𑄢𑄴 𑄃𑄚𑄴𑄙𑄢𑄴 𑄢𑄬𑄘𑄮 𑄥𑄚𑄴;
𑄢𑄪𑄝𑄬 𑄢𑄧𑄋𑄬 𑄞𑄧𑄢𑄧𑄚𑄴𑄞𑄨𑄢𑄮𑄚𑄬
𑄟𑄪𑄎𑄪𑄋𑄧𑄖𑄴 𑄡𑄬𑄚𑄴 𑄃𑄬𑄇𑄴 𑄛𑄪𑄚𑄴𑄨𑄟 𑄥𑄚𑄴𑅁
𑄟𑄬𑄭𑄠𑄬 𑄟𑄬𑄭𑄠𑄬 𑄘𑄨-𑄌𑄮𑄊𑄮𑄖𑄴 𑄖𑄢𑄴
𑄥𑄎𑄪𑄢𑄨 𑄚𑄧 𑄛𑄬𑄣𑄪𑄁 𑄛𑄢𑄴
𑄝𑄪𑄢𑄴 𑄟𑄢𑄨 𑄚𑄧 𑄛𑄬𑄣𑄪𑄁 𑄗𑄧𑄇𑄴,
𑄇𑄧𑄚𑄴 𑄇𑄝𑄨𑄣𑄴 𑄇𑄣𑄨𑄉𑄧𑄢𑄴 𑄥𑄨𑄝𑄬
𑄃𑄬𑄖𑄢𑄬 𑄘𑄮𑄣𑄬𑄭 𑄇𑄨𑄋𑄨𑄢𑄨 𑄝𑄚𑄬𑄭𑄠𑄬 𑄃𑄬𑄙𑄧𑄇𑄴!
𑄎𑄉𑄠𑄴 𑄎𑄉𑄠𑄴 𑄢𑄪𑄝𑄮𑄢𑄘𑄨𑄠𑄬
𑄌𑄪𑄣𑄧𑄥𑄪𑄙𑄮𑄝𑄮𑄖𑄴 𑄜𑄪𑄣𑄴 𑄉𑄪𑄎𑄬𑄭𑄠𑄬—
𑄃 𑄝𑄬𑄌𑄴 𑄥𑄎𑄬𑄭𑄠𑄬 𑄖𑄢𑄬,
𑄃𑄬𑄭 𑄘𑄮𑄣𑄴 𑄡𑄪𑄚𑄨 𑄃𑄣𑄬𑄭 𑄉𑄧𑄢𑄨 𑄌𑄁
𑄞𑄬𑄚𑄥𑄧𑄢𑄴 𑄘𑄮𑄣𑄚𑄬-𑄃𑄮 𑄦𑄧𑄣𑄬-𑄞𑄧 𑄢𑄨𑄏𑄬𑄭 𑄛𑄢𑄬!</p>

<p>𑄃𑄨𑄝𑄬 𑄇𑄧𑄚𑄴 𑄘𑄮𑄣𑄴𑄝𑄨? 𑄇𑄧𑄚𑄴 𑄥𑄧𑄢𑄴𑄉𑄧𑄢𑄴 𑄘𑄮𑄣𑄴 𑄉𑄞𑄪𑄢𑄨?
𑄟𑄘𑄨𑄖𑄴 𑄣𑄟𑄨 𑄃𑄬𑄣𑄧 𑄃𑄝𑄙 𑄟𑄧 𑄟𑄪𑄎𑄪𑄋𑄧𑄖𑄴
𑄃𑄉𑄏𑄧𑄢𑄴 𑄥𑄮𑄎𑄴 𑄉𑄁 𑄥𑄎𑄪𑄢𑄨?
𑄖 𑄇𑄧𑄙𑄠𑄴 𑄟𑄭𑄪 𑄇𑄧𑄣𑄪𑄁 𑄃𑄬𑄝𑄢𑄴 𑄖𑄢𑄬 :
'𑄚𑄧-𑄘𑄧 𑄌𑄨𑄚𑄧𑄋𑄧𑄢𑄴 𑄖𑄧𑄢𑄬?'
𑄉𑄞𑄪𑄢𑄨 𑄏𑄨𑄟𑄨𑄘𑄧𑄖𑄴 𑄎𑄮𑄝𑄴 𑄘𑄨𑄣𑄧 𑄟𑄧𑄢𑄬 :
'𑄙𑄧𑄁 𑄚𑄧 𑄉𑄣𑄨𑄌𑄴—
𑄙𑄧𑄚𑄴𑄛𑄪𑄘𑄨 𑄟𑄭𑄪, 𑄖𑄧𑄢𑄴 𑄛𑄧𑄢𑄚𑄨—
𑄢𑄙𑄟𑄧𑄚𑄴 𑄖𑄭𑄪 𑄟𑄧𑄢𑄴,
𑄘𑄨𑄎𑄧𑄚𑄬 𑄘𑄨𑄎𑄧𑄚𑄧𑄢𑄴 𑄣𑄁-𑄣𑄋𑄮𑄚𑄨
𑄘𑄬𑄊 𑄚𑄧𑄠𑄴 𑄇𑄧𑄚𑄧 𑄘𑄨-𑄃𑄬𑄇𑄴 𑄘𑄨𑄚𑄧𑄢𑄴—'
𑄇𑄧𑄙 𑄖𑄢𑄴 𑄗𑄪𑄟𑄴 𑄦𑄧𑄘𑄬-𑄚𑄧-𑄦𑄧𑄘𑄬
𑄟𑄧𑄢𑄴 𑄦𑄖𑄴 𑄙𑄧𑄢𑄨𑄣𑄧 𑄑𑄚𑄨—
𑄇𑄧𑄣𑄧 : '𑄃𑄠𑄴, 𑄟𑄧 𑄣𑄧𑄉𑄬 𑄃𑄠𑄴—'
𑄞𑄝𑄨𑄣𑄪𑄁, 𑄉𑄞𑄪𑄢𑄨 𑄘𑄧 𑄡𑄧𑄘𑄧𑄛𑄧𑄘𑄬—
𑄇𑄨 𑄎𑄚𑄨 𑄟𑄧𑄢𑄬 𑄇𑄪𑄙𑄪 𑄖𑄬 𑄚𑄬𑄎𑄠𑄴!
𑄛𑄧𑄙𑄧 𑄛𑄎𑄢𑄖𑄴 𑄏𑄪𑄝𑄪𑄢𑄴 𑄝𑄧𑄢𑄴 𑄉𑄏𑄧 𑄍𑄝,
𑄝𑄮𑄎𑄬𑄣𑄧 𑄟𑄧𑄢𑄬—
𑄃 𑄞𑄝𑄨𑄣𑄪𑄁, 𑄇𑄨 𑄎𑄚𑄨 𑄇𑄨 𑄉𑄧𑄢𑄬;
𑄟𑄧𑄢𑄴 𑄝𑄋𑄬 𑄇𑄬𑄭𑄠𑄬 𑄊𑄏𑄨 𑄖𑄬-𑄃𑄮 𑄝𑄧𑄣𑄧
𑄖𑄢𑄴𑄛𑄧𑄢𑄴 𑄇𑄧𑄣𑄧 :
'𑄖𑄧𑄢𑄬 𑄚𑄧-𑄘𑄧 𑄌𑄨𑄚𑄧𑄋𑄧𑄢𑄴 𑄇𑄨𑄠𑄬 𑄖𑄭𑄪 𑄇𑄧𑄣𑄬?
𑄃𑄬𑄭 𑄡𑄪𑄚𑄨 𑄦𑄧𑄠𑄴 𑄖𑄧𑄢𑄴 𑄟𑄧𑄚𑄧 𑄇𑄧𑄙
𑄥𑄣𑄬 𑄇𑄨𑄠𑄬 𑄥𑄧𑄟𑄢𑄴 𑄦𑄧𑄣𑄬?
𑄃𑄬𑄭 𑄟𑄧𑄚𑄴 𑄃𑄬𑄭 𑄛𑄧𑄢𑄚𑄴 𑄇𑄨𑄠𑄬 𑄇𑄢𑄨 𑄖𑄭𑄪 𑄣𑄧𑄣𑄬?
𑄇𑄧𑄙 𑄃𑄬𑄣𑄧 𑄖𑄧𑄢𑄴 𑄟𑄧𑄢𑄴, 𑄃𑄨𑄌𑄬𑄴
𑄡𑄬𑄝𑄧𑄁 𑄇𑄪𑄚𑄴𑄎𑄧𑄝𑄨𑄘𑄉𑄨 𑄃𑄨𑄙𑄪
𑄇𑄪𑄚𑄴𑄎𑄧𑄙𑄧𑄚𑄴-𑄚𑄩𑄣𑄧𑄁𑄙𑄧𑄚𑄴-𑄚𑄩𑄣𑄧𑄁𑄝𑄨 𑄖𑄢-𑄃𑄮 𑄡𑄬𑄝𑄇𑄴,
𑄃𑄎𑄪 𑄌𑄧𑄣𑄝𑄝𑄬-𑄃𑄮𑄮 𑄡𑄬𑄝𑄧 𑄥𑄨𑄙𑄪—
𑄉𑄬𑄁𑄈𑄪𑄣𑄨 𑄉𑄩𑄖𑄴 𑄥𑄪𑄚𑄨𑄝𑄧𑄁 𑄢𑄬𑄘𑄮𑄖𑄴
𑄛𑄧𑄠𑄴𑄚𑄋𑄨 𑄈𑄬𑄁𑄈𑄪𑄣𑄨 𑄃𑄬𑄝𑄇𑄴—
𑄊𑄧𑄢𑄧𑄖𑄴 𑄝𑄌𑄴𑄌𑄬𑄭 𑄢𑄧𑄣𑄪𑄁 𑄞𑄣𑄧𑄇𑄴𑄈𑄧𑄚𑄴,
𑄖𑄭𑄪 𑄚𑄧-𑄘𑄧 𑄉𑄬𑄣𑄬
𑄇𑄨 𑄦𑄧𑄣𑄧 𑄇𑄧𑄙𑄬 𑄌𑄁 𑄢𑄙𑄟𑄧𑄚𑄴?'—
𑄇𑄧𑄙𑄚𑄨 𑄦𑄧𑄢𑄧𑄢𑄬𑄭 𑄇𑄰𑄱 𑄉𑄬𑄣𑄧 𑄉𑄞𑄪𑄢𑄨,
𑄟𑄧𑄚𑄬 𑄦𑄧𑄣𑄧 : 
𑄇𑄧𑄙𑄢𑄴 𑄘𑄧𑄎𑄳𑄠𑄢𑄴 𑄃𑄮𑄇𑄪𑄣𑄬
𑄏𑄨𑄟𑄨𑄘𑄧𑄖𑄴 𑄉𑄬𑄣𑄧 𑄖𑄬 𑄥𑄎𑄪𑄢𑄨!
𑄖𑄢𑄴𑄛𑄧𑄢𑄴 𑄇𑄧𑄚𑄧 𑄇𑄧𑄙 𑄚𑄬𑄭
𑄟𑄧 𑄇𑄨𑄖𑄳𑄠 𑄜𑄬𑄣𑄬 𑄜𑄬𑄣𑄬 𑄢𑄧𑄣𑄧 𑄌𑄬𑄭𑅁
𑄃𑄬𑄏𑄬𑄢𑄴 𑄎𑄪𑄢𑄮 𑄎𑄪𑄢𑄮 𑄘𑄧𑄉𑄨𑄚𑄧 𑄦𑄝
𑄉𑄌𑄴𑄌𑄰𑄱 𑄟𑄬𑄣𑄨 𑄘𑄨 𑄃𑄊𑄬 𑄍𑄝
𑄛𑄧𑄢𑄚𑄚𑄴 𑄟𑄧𑄢𑄴 𑄎𑄪𑄢𑄬 𑄉𑄬𑄣𑄧—
𑄌𑄮𑄈𑄴 𑄘𑄨𑄝𑄬 𑄟𑄧𑄢𑄴 𑄡𑄬𑄘𑄴𑄫𑄢𑄴 𑄉𑄬𑄣𑄧
𑄘𑄮𑄣𑄴 𑄃𑄬𑄇𑄴 𑄢𑄬𑄎𑄳𑄠𑄧𑄢𑄴 𑄘𑄮𑄣𑄚𑄨 𑄘𑄬𑄣𑄧
𑄦𑄧𑄣𑄬 𑄥𑄬𑄇𑄬𑄴, 𑄘𑄨𑄚𑄧𑄢𑄴 𑄖𑄨𑄚𑄴 𑄛𑄮𑄢𑄴 𑄝𑄬𑄣𑄴𑅁
𑄉𑄏𑄬 𑄉𑄏𑄬 𑄜𑄪𑄣𑄴 𑄃 𑄜𑄪𑄣𑄴
𑄟𑄬𑄭𑄠𑄬 𑄟𑄬𑄭𑄠𑄬 𑄍𑄝 𑄉𑄏𑄧 𑄖𑄧𑄣𑄴—
𑄡𑄨𑄚𑄴𑄘𑄨 𑄘𑄨-𑄌𑄮𑄈𑄴 𑄡𑄠𑄴
𑄘𑄬𑄊𑄨𑄣𑄬 𑄛𑄧𑄢𑄚𑄴 𑄎𑄪𑄢𑄠𑄴
𑄚𑄨𑄌𑄨𑄘𑄬 𑄥𑄪𑄉𑄧𑄢𑄴 𑄢𑄬𑄎𑄳𑄠𑄧 𑄃𑄬𑄭 𑄛𑄧𑄖𑄴𑄗𑄧𑄟𑄴 𑄘𑄬𑄣𑄪𑄁
𑄝𑄪𑄠𑄬𑄢𑄧𑄢𑄴 𑄣𑄧𑄉𑄬 𑄜𑄪𑄣𑄧 𑄖𑄪𑄟𑄴𑄝𑄌𑄴
𑄝𑄪𑄇𑄴𑄞𑄧𑄢 𑄥𑄪𑄈𑄴 𑄗𑄠𑄴 𑄞𑄬𑄣𑄬 𑄃𑄨𑄙𑄪 𑄝𑄢𑄧𑄟𑄳𑄦𑄥𑄴—
𑄚𑄬𑄭 𑄇𑄧𑄚𑄧 𑄢𑄨𑄏𑄢𑄨𑄏𑄨
𑄘𑄧-𑄇𑄧𑄙𑄢𑄴 𑄊𑄬𑄏𑄊𑄬𑄏𑄨
𑄇𑄨 𑄎𑄚𑄨, 𑄃𑄨𑄠𑄚𑄴 𑄇𑄧𑄚𑄴 𑄢𑄬𑄎𑄳𑄠𑄧𑄖𑄴 𑄃𑄬𑄭 𑄣𑄪𑄋𑄨𑄣𑄪𑄁!
𑄉𑄞𑄪𑄢𑄨𑄢𑄴 𑄇𑄧𑄙 𑄢𑄧 𑄥𑄪𑄚𑄨 𑄃𑄝𑄙
𑄟𑄧 𑄞𑄝𑄧𑄚𑄖𑄴 𑄗𑄬𑄇𑄴 𑄛𑄧𑄢𑄨 𑄉𑄬𑄣𑄧—
'𑄡𑄬𑄭, 𑄡𑄬𑄝𑄢𑄴 𑄥𑄧𑄟𑄧𑄠𑄴 𑄃𑄬𑄣𑄧—'
𑄟𑄭𑄪 𑄇𑄧𑄣𑄪𑄁 : '𑄢𑄙𑄟𑄧𑄚𑄴 𑄟𑄭𑄪 𑄚𑄧𑄠𑄴—
𑄚𑄧𑄠𑄴 𑄚𑄧𑄠𑄴—𑄚𑄧𑄠𑄴 𑄟𑄭𑄪 𑄖𑄧𑄢𑄴 𑄣𑄁,
𑄊𑄧𑄢𑄴 𑄟𑄧𑄢𑄴 𑄃𑄨𑄙𑄪 𑄚𑄧𑄠𑄴—𑄚𑄧𑄠𑄴 𑄃𑄨𑄙𑄪 𑄟𑄧 𑄃𑄘𑄟𑄴—
𑄟𑄧𑄢𑄴 𑄘𑄬𑄌𑄴𑄇𑄪𑄣𑄴 𑄃𑄨𑄖𑄴𑄪𑄚𑄴 𑄞𑄣𑄧𑄇𑄴 𑄘𑄫𑄢𑄴,
𑄚𑄁 𑄦𑄨𑄣𑄴 𑄌𑄘𑄨𑄉𑄁,
𑄥𑄪𑄚𑄳𑄠𑄧𑄌𑄴 𑄃𑄬𑄭 𑄚𑄁?'
𑄉𑄞𑄪𑄢𑄨 𑄃𑄬𑄝𑄢𑄴 𑄇𑄧𑄣𑄧 :
'𑄖𑄭𑄪 𑄇𑄨 𑄛𑄉𑄧𑄣𑄴 𑄦𑄭𑄮𑄠𑄧𑄌𑄴?
𑄃 𑄡𑄪𑄚𑄨 𑄥𑄬𑄭 𑄇𑄧𑄙 𑄇𑄰𑄱𑄠𑄧𑄌𑄴—
𑄥𑄬𑄭 𑄇𑄧𑄙 𑄖𑄧𑄢𑄴 𑄥𑄪𑄚𑄨𑄝𑄢𑄴 𑄚𑄧 𑄌𑄁—'
𑄇𑄭𑄮 𑄖𑄬 𑄟𑄧 𑄟𑄠𑄮𑄟𑄪𑄠𑄨 𑄝𑄧𑄣𑄧𑅁
𑄟𑄭𑄪 𑄇𑄧𑄣𑄪𑄁 𑄖𑄢𑄬 :
'𑄖𑄧𑄢𑄴 𑄌𑄮𑄊𑄮𑄢𑄴 𑄘𑄬𑄊𑄖𑄴 𑄞𑄪𑄣𑄴 𑄘𑄧 𑄦𑄰𑄱 𑄛𑄢𑄬'
𑄟𑄭𑄪 𑄃 𑄇𑄧𑄣𑄪𑄁 𑄖𑄢𑄬 :
'𑄝𑄧𑄢𑄴𑄉𑄁 𑄚𑄁 𑄥𑄪𑄚𑄳𑄠𑄧𑄌𑄴 𑄇𑄧𑄚𑄧 𑄈𑄬𑄛𑄴?
𑄡𑄨𑄙𑄪 𑄟𑄧𑄢𑄴 𑄌𑄮𑄊𑄮𑄛𑄚𑄨
𑄏𑄧𑄢𑄨 𑄛𑄧𑄢𑄨 𑄖𑄬𑄛𑄴 𑄖𑄬𑄛𑄴
𑄟𑄬𑄃𑄮𑄚𑄨-𑄌𑄬𑄋𑄬-𑄇𑄎𑄧𑄣𑄧𑄁
𑄚𑄚 𑄍𑄧𑄢𑄍𑄧𑄢𑄨 𑄃 𑄥𑄪𑄝𑄧𑄣𑄧𑄁
𑄦𑄰𑄱 𑄃𑄊𑄬 𑄛𑄬𑄣𑄬 𑄛𑄬𑄣𑄬—
𑄝𑄪𑄏𑄨𑄝𑄬 𑄖𑄬𑄦𑄴 𑄘𑄬𑄣𑄬—
𑄡𑄪𑄚𑄨 𑄇𑄧𑄚𑄧 𑄈𑄬𑄛𑄴 𑄖𑄭𑄪 𑄥𑄨𑄙𑄪 𑄉𑄬𑄣𑄬!' 
𑄉𑄞𑄪𑄢𑄨 𑄃𑄬𑄝𑄢𑄴 𑄇𑄧𑄣𑄧 𑄚𑄮𑄚𑄨𑄠𑄬 𑄉𑄧𑄢𑄨
𑄖𑄢𑄴 𑄘𑄨-𑄦𑄘𑄬 𑄟𑄧𑄢𑄴 𑄘𑄨-𑄦𑄘𑄧𑄖𑄴 𑄙𑄧𑄢𑄨 :
'𑄇𑄨 𑄦𑄰𑄱𑄠𑄬 𑄖𑄧𑄢𑄴 𑄃𑄨𑄌𑄬𑄴—
𑄌𑄮𑄈𑄴 𑄜𑄬𑄣𑄬 𑄜𑄬𑄣𑄬 𑄊𑄬𑄌𑄴𑄊𑄬𑄌𑄳𑄠
𑄥𑄧𑄚𑄴𑄘𑄧𑄞𑄌𑄴 𑄟𑄘𑄧𑄢𑄴!'
𑄟𑄭𑄪 𑄇𑄧𑄣𑄪𑄁 : '𑄖𑄭𑄪 𑄇𑄧𑄣𑄬 𑄖𑄧𑄢𑄴 𑄚𑄁 𑄙𑄧𑄚𑄴𑄛𑄪𑄘𑄨
𑄥𑄬𑄭 𑄚𑄋𑄬 𑄖𑄧𑄢𑄬 𑄓𑄉𑄧𑄋𑄧𑄢𑄴—
𑄙𑄧𑄚𑄴𑄛𑄪𑄘𑄨, 𑄟𑄧𑄢𑄴 𑄇𑄧𑄙 𑄖𑄭𑄪
𑄝𑄨𑄌𑄴𑄌𑄌𑄴 𑄇𑄨 𑄚𑄧 𑄉𑄧𑄢𑄧𑄢𑄴?
𑄥𑄪𑄚𑄴 𑄖𑄭𑄪 𑄥𑄣𑄬—
𑄥𑄪𑄚𑄨 𑄗𑄇𑄴 𑄇𑄨𑄋𑄨𑄢𑄨 𑄃𑄊𑄧𑄁
𑄃𑄊𑄧𑄁 𑄇𑄧𑄚𑄴 𑄦𑄣𑄬,
𑄟𑄭𑄪 𑄡𑄨𑄙𑄪 𑄃𑄊𑄧𑄁 𑄥𑄨𑄙𑄪
𑄢𑄎 𑄃𑄊𑄬 𑄢𑄬𑄎𑄳𑄠𑄧 𑄚𑄬𑄭—
𑄃𑄟𑄧𑄚𑄧 𑄎𑄉𑄖𑄴 𑄃𑄟𑄧𑄚𑄧𑄢𑄴 𑄊𑄧𑄢𑄴 𑄚𑄬𑄭—
𑄟𑄮𑄚𑄴𑄟𑄪𑄢𑄮𑄖𑄴 𑄏𑄢𑄴-𑄖𑄢𑄪𑄟𑄴 𑄚𑄬𑄭—
𑄃𑄉𑄏𑄧𑄖𑄴 𑄟𑄬𑄊𑄴-𑄃𑄧 𑄚𑄬𑄭—
𑄚𑄬𑄭 𑄝𑄚𑄳𑄦 𑄚𑄬𑄭,
𑄢𑄬𑄎𑄳𑄠𑄧𑄥𑄪𑄈𑄴 𑄎𑄧𑄚𑄧𑄥𑄪𑄈𑄴 𑄟𑄧𑄚𑄧𑄥𑄪𑄈𑄴 𑄚𑄬𑄭—
𑄚𑄬𑄭 𑄚𑄬𑄭—𑄇𑄨𑄠 𑄚𑄬𑄭?
𑄇𑄧𑄘𑄧 𑄢𑄎 𑄃𑄬𑄣𑄇𑄴 𑄉𑄬𑄣𑄇𑄴
𑄇𑄣𑄴 𑄃𑄬𑄣𑄧 𑄇𑄣𑄴 𑄉𑄬𑄣𑄧—
𑄃𑄬𑄇𑄴 𑄇𑄣𑄬 𑄇𑄨 𑄚𑄧 𑄃𑄬𑄣𑄧?
𑄃𑄬𑄣𑄧 𑄢𑄎 𑄃𑄬𑄣𑄧 𑄥𑄪𑄈𑄴…
𑄃𑄬𑄣𑄧 𑄢𑄬𑄎𑄳𑄠𑄧
𑄌𑄧𑄟𑄴𑄛𑄧𑄇𑄴𑄚𑄧𑄉𑄧𑄢𑄴 𑄃𑄬𑄣𑄧 𑄖𑄢𑄴 𑄚𑄁—
𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 𑄦𑄢𑄘𑄬 𑄦𑄢𑄘𑄬
𑄚𑄬𑄭 𑄚𑄬𑄭 𑄇𑄨𑄌𑄴𑄪 𑄚𑄬𑄭—
𑄃𑄬𑄭 𑄣𑄪𑄋𑄨𑄣𑄪𑄁 𑄦𑄨𑄣𑄴 𑄌𑄘𑄨𑄉𑄁
𑄃𑄨𑄙𑄧-𑄃𑄮 𑄛𑄧𑄢𑄚𑄧𑄢𑄴 𑄊𑄧𑄢𑄧𑄖𑄴 𑄛𑄧𑄢𑄚𑄴 𑄚𑄬𑄭,
𑄝𑄚𑄳𑄦 𑄥𑄧𑄣𑄧𑄋𑄚𑄴—'
𑄙𑄧𑄚𑄴𑄛𑄪𑄘𑄨 𑄃𑄝𑄙 𑄟𑄧 𑄇𑄧𑄙𑄖𑄴 𑄗𑄟𑄬𑄣𑄧 𑄟𑄧𑄢𑄬,
𑄖𑄢𑄴 𑄓𑄬𑄚𑄴 𑄦𑄘𑄧 𑄛𑄘
𑄟𑄧 𑄟𑄪𑄠𑄧𑄖𑄴 𑄙𑄧𑄢𑄨𑄣𑄧 𑄌𑄝𑄨—
𑄇𑄧𑄣𑄧 𑄖𑄬 : '𑄦𑄝𑄨𑄣𑄬𑄌𑄴 𑄚𑄧𑄠𑄴 𑄃𑄨𑄌𑄬𑄴—
𑄚𑄧𑄠𑄴 𑄇𑄧𑄚𑄧𑄘𑄨𑄚𑄴 𑄇𑄧𑄚𑄧 𑄈𑄬𑄛𑄴—'
𑄥𑄬𑄇𑄬𑄴, 𑄃𑄝𑄙 𑄏𑄧𑄢𑄨 𑄜𑄧𑄢𑄨𑄣𑄧 𑄟𑄧𑄢𑄴 𑄌𑄮𑄊𑄮𑄛𑄚𑄨
𑄙𑄧𑄚𑄴𑄛𑄪𑄘𑄨 𑄦𑄘𑄧𑄖𑄴 𑄖𑄬𑄛𑄴 𑄖𑄬𑄛𑄴,
'𑄚𑄧 𑄇𑄚𑄨𑄌𑄴'—𑄝𑄪𑄏𑄬𑄣𑄧 𑄟𑄧𑄢𑄬,
'𑄗𑄮𑄇𑄴 𑄚 𑄇𑄧𑄙 𑄥𑄬𑄭 𑄛𑄪𑄢𑄮𑄚𑄮𑄢𑄴—
𑄖𑄭𑄪 𑄟𑄧𑄚𑄬 𑄉𑄧𑄢𑄴
𑄃𑄬𑄭 𑄥𑄬𑄭 𑄖𑄧𑄢𑄴 𑄦𑄢𑄬𑄭𑄠𑄬 𑄌𑄧𑄟𑄴𑄛𑄧𑄇𑄴𑄚𑄧𑄉𑄧𑄢𑄴
𑄛𑄬𑄣𑄬 𑄃 𑄜𑄨𑄢𑄨,
𑄟𑄧𑄚𑄬 𑄉𑄧𑄢𑄴, 𑄖𑄭𑄪 𑄥𑄬𑄭 𑄝𑄩𑄢𑄴 𑄢𑄙𑄟𑄧𑄚𑄴
𑄃𑄬𑄭 𑄖𑄧𑄢𑄴 𑄟𑄪𑄎𑄪𑄋𑄬 𑄖𑄧𑄢𑄴 𑄥𑄬𑄭 𑄙𑄧𑄚𑄴𑄛𑄪𑄘𑄨,
𑄛𑄪𑄢𑄨 𑄜𑄬𑄣 𑄏𑄢𑄨 𑄜𑄬𑄣 𑄃𑄙𑄧𑄁𑄇𑄎𑄧𑄢𑄴—
𑄟𑄧𑄚𑄬 𑄉𑄧𑄢𑄴, 𑄓𑄪𑄝𑄨 𑄡𑄬𑄭𑄠𑄬 𑄝𑄬𑄣𑄚𑄴 𑄃𑄨𑄌𑄬𑄴 𑄚𑄪𑄠𑄮 𑄉𑄧𑄢𑄨 𑄃𑄪𑄙𑄨
𑄃𑄚𑄴𑄙𑄢𑄴 𑄢𑄬𑄖𑄴 𑄃 𑄦𑄰𑄱 𑄉𑄬𑄣𑄧 𑄛𑄧𑄦𑄴𑄢𑄴—'
𑄇𑄧𑄙𑄬 𑄇𑄧𑄙𑄬 𑄖𑄢𑄴 𑄘𑄨-𑄦𑄘𑄬
𑄟𑄧𑄢𑄴 𑄘𑄨𑄝𑄬 𑄌𑄮𑄈𑄴 𑄣𑄢𑄳𑄦𑄬 𑄉𑄧𑄢𑄨 𑄘𑄨𑄣𑄧 𑄛𑄪𑄏𑄨—
𑄖𑄢𑄴𑄛𑄧𑄢𑄴 𑄟𑄧 𑄝𑄪𑄉𑄧𑄖𑄴 𑄖 𑄟𑄙𑄝𑄮 𑄃𑄝𑄙
𑄗𑄧𑄣𑄧 𑄟𑄪𑄢𑄴𑄉𑄪𑄎𑄨—
𑄙𑄧𑄚𑄴𑄛𑄪𑄘𑄨 𑄟𑄪 𑄉𑄪𑄎𑄬𑄭 𑄚𑄨𑄉𑄪𑄌𑄴 𑄉𑄧𑄢𑄨 𑄃𑄪𑄙𑄨𑄣𑄧 𑄇𑄚𑄨—
𑄇𑄚𑄨 𑄇𑄚𑄨 𑄇𑄧𑄣𑄧 :
'𑄢𑄙𑄟𑄧𑄚𑄴, 𑄟𑄧 𑄛𑄧𑄢𑄚𑄴
𑄟𑄧𑄢𑄬 𑄖𑄭𑄪 𑄜𑄬𑄣𑄬𑄭 𑄚𑄧 𑄡𑄬𑄌𑄴'—
𑄇𑄰𑄱, 𑄟𑄙 𑄖𑄪𑄣𑄨 𑄟𑄧𑄢𑄬 𑄖𑄬 𑄢𑄨𑄚𑄨 𑄌𑄬𑄣𑄧,
𑄟𑄧 𑄘𑄨𑄝𑄬 𑄌𑄮𑄈𑄴 𑄖 𑄌𑄮𑄊𑄮𑄖𑄴 𑄃𑄝𑄧𑄢𑄴 𑄈𑄬𑄣𑄧—
𑄘𑄬𑄣𑄪𑄁, 𑄃𑄬𑄇𑄴 𑄝𑄢𑄨𑄏𑄬𑄢𑄴 𑄛𑄚𑄨!
𑄙𑄧𑄚𑄴𑄛𑄪𑄘𑄨 𑄃 𑄇𑄧𑄣𑄧 𑄇𑄚𑄨 𑄇𑄚𑄨 :
'𑄟𑄭𑄪 𑄖𑄧𑄢𑄴 𑄙𑄧𑄚𑄴𑄛𑄪𑄘𑄨
𑄖𑄭𑄪 𑄟𑄧𑄢𑄴 𑄢𑄙𑄟𑄧𑄚𑄴,
𑄎𑄧𑄚𑄴𑄟𑄬 𑄎𑄧𑄚𑄴𑄟𑄬 𑄖𑄧𑄢𑄴 𑄟𑄧𑄢𑄴
𑄚𑄬𑄭 𑄇𑄢𑄧 𑄇𑄨𑄠𑄧𑄎𑄧𑄚𑄴𑅁'
𑄟𑄭𑄪 𑄖𑄧𑄢𑄬 𑄇𑄧𑄣𑄪𑄁 :
'𑄥𑄣𑄬 𑄃𑄨𑄌𑄬𑄴 𑄖𑄧𑄢𑄴 𑄣𑄁
𑄢𑄙𑄟𑄧𑄚𑄴 𑄟𑄭𑄪 𑄦𑄧𑄣𑄪𑄁—
𑄟𑄧𑄢𑄴 𑄃𑄬𑄭 𑄘𑄨𑄠𑄚𑄴 𑄦𑄖𑄴 𑄖𑄧𑄢𑄴 𑄘𑄨-𑄦𑄘𑄧𑄖𑄴 𑄗𑄧𑄣𑄪𑄁—'
𑄖𑄢𑄴𑄛𑄧𑄢𑄴 𑄃𑄝𑄙 𑄃𑄬𑄇𑄴 𑄏𑄇𑄴 𑄟𑄨𑄣𑄬 𑄃 𑄟𑄧𑄢𑄧𑄘𑄧𑄢𑄴 
𑄢𑄧 𑄥𑄪𑄚𑄨𑄣𑄪𑄁 𑄘𑄫𑄢𑄧𑄖𑄴 𑄞𑄣𑄧𑄇𑄴 𑄘𑄫𑄢𑄧𑄖𑄴,
𑄃𑄬𑄇𑄴 𑄙𑄧𑄉𑄬 𑄃𑄬𑄇𑄴 𑄣𑄧𑄉𑄬 𑄇𑄧𑄙𑄧𑄚𑄴…
𑄥𑄬𑄭 𑄢𑄧𑄝𑄮 𑄃𑄬𑄏𑄧 𑄥𑄧𑄁
𑄞𑄎𑄨 𑄃𑄪𑄙𑄬 𑄟𑄧𑄚𑄚𑄧𑄢𑄴 𑄉𑄧𑄞𑄨𑄚𑄴 𑄟𑄫𑄢𑄧𑄖𑄴—
𑄙𑄧𑄚𑄴𑄛𑄪𑄘𑄨 𑄇𑄚𑄨𑄣𑄧
𑄢𑄙𑄟𑄧𑄚𑄴 𑄇𑄚𑄨𑄣𑄧 
𑄇𑄚𑄨𑄣𑄧 𑄌𑄧𑄟𑄴𑄛𑄧𑄇𑄴𑄚𑄧𑄉𑄧𑄢𑄴—
𑄇𑄧𑄘𑄧 𑄎𑄉 𑄇𑄧𑄘𑄧 𑄉𑄁 𑄇𑄧𑄘𑄧 𑄟𑄮𑄚𑄴 𑄞𑄧𑄋𑄨𑄣𑄧𑄁
𑄦𑄨𑄣𑄬 𑄦𑄨𑄣𑄬 𑄝𑄨𑄣𑄬 𑄝𑄨𑄣𑄬 𑄞𑄧𑄋𑄧𑄘𑄬 𑄞𑄧𑄋𑄧𑄘𑄬 
𑄎𑄘𑄧𑄢𑄴 𑄟𑄎𑄢 𑄎𑄘𑄧𑄢𑄴 𑄚𑄨𑄏𑄬𑄚𑄨 𑄦𑄢𑄘𑄬 𑄦𑄢𑄘𑄬
𑄇𑄪𑄖𑄴𑄪𑄚𑄴 𑄇𑄪𑄙𑄪 𑄃𑄨𑄌𑄬𑄴 𑄃𑄬𑄭 𑄣𑄪𑄋𑄨𑄣𑄪𑄁—
𑄃𑄨𑄙𑄪-𑄃𑄮 𑄇𑄨 𑄥𑄪𑄈𑄴 𑄃𑄊𑄬 𑄟𑄧𑄚𑄧𑄢𑄴?
𑄓𑄬𑄚𑄬 𑄃𑄚𑄴𑄙𑄢𑄴, 𑄝𑄋𑄬 𑄃𑄚𑄴𑄙𑄢𑄴
𑄚𑄬𑄭 𑄛𑄨𑄏𑄬 𑄟𑄪𑄎𑄪𑄋𑄬 𑄛𑄧𑄦𑄴𑄢𑄴—
𑄝𑄨𑄎𑄧𑄉𑄧𑄢𑄴 𑄛𑄘 𑄝𑄨𑄎𑄨𑄢𑄬𑄭 𑄃𑄨𑄌𑄬𑄴
𑄇𑄚𑄧 𑄥𑄚𑄴 𑄌𑄋𑄴𑄴𑄟𑄳𑄦 𑄎𑄘𑄬,
𑄘𑄉𑄧𑄇𑄧𑄙 𑄃𑄊𑄬 : '𑄚𑄧 𑄓𑄪𑄝𑄨 𑄡𑄠𑄴
𑄇𑄝𑄨𑄣𑄴 𑄦𑄣𑄴 𑄙𑄧𑄢𑄨𑄠𑄬𑄢𑄴 𑄢𑄙𑄬!'—
𑄇𑄢𑄴 𑄚𑄬𑄚—𑄚𑄇𑄨 𑄇𑄨𑄠𑄧 𑄢𑄧 𑄥𑄪𑄚𑄨 𑄛𑄢𑄛𑄁
𑄃𑄝𑄙 𑄊𑄪𑄟𑄴 𑄞𑄋𑄨 𑄉𑄬𑄣𑄧 𑄟𑄧𑄢𑄴,
𑄌𑄮𑄈𑄴 𑄟𑄬𑄣𑄨 𑄘𑄬𑄊𑄨𑄣𑄪𑄁 𑄃𑄚𑄴𑄙𑄢𑄴
𑄇𑄧𑄚𑄧 𑄇𑄬𑄖𑄴 𑄚𑄬𑄭 𑄛𑄧𑄦𑄴𑄢𑄴!</p>

<p>𑄟𑄧𑄚𑄬 𑄟𑄧𑄚𑄬 𑄞𑄝𑄨𑄣𑄪𑄁
𑄃𑄨𑄠𑄚𑄴 𑄇𑄨 𑄥𑄧𑄝𑄧𑄚𑄴 𑄘𑄬𑄊𑄨𑄣𑄪𑄁
𑄉𑄧𑄟𑄴 𑄚𑄬𑄚 𑄝𑄧𑄎𑄧𑄁 𑄇𑄨 𑄎𑄚𑄨—
𑄉𑄧𑄟𑄴 𑄦𑄮𑄇𑄴 𑄝𑄧𑄎𑄧𑄁 𑄦𑄮𑄇𑄴
𑄞𑄨𑄎𑄬 𑄞𑄨𑄎𑄬 𑄛𑄬𑄣𑄪𑄁 𑄟𑄧𑄢𑄴 𑄘𑄨𑄝𑄬 𑄌𑄧𑄈𑄴,
𑄝𑄨𑄎𑄬𑄢𑄬𑄭 𑄌𑄬𑄣𑄪𑄁
𑄛𑄬𑄣𑄁 𑄝𑄬𑄭 𑄡𑄢𑄴 𑄘𑄨 𑄌𑄮𑄊𑄮𑄖𑄴 𑄛𑄚𑄨! </p>

<p>
𑄃𑄨𑄇𑄬𑄴 𑄦𑄭𑄣𑄪𑄟𑄴</p>

<p>𑄖𑄚𑄴𑄏𑄋𑄬 𑄉𑄩𑄖𑄴 𑄉𑄬𑄘𑄧
𑄏𑄧𑄢𑄴 𑄏𑄧𑄢𑄴 𑄣𑄟𑄨 𑄃𑄬𑄘𑄧
𑄟𑄮𑄚𑄴 𑄌𑄨𑄢𑄨 𑄚𑄣𑄴 𑄝𑄬𑄭—
𑄚𑄬𑄭 𑄃𑄢𑄴 𑄥𑄬𑄭 𑄚𑄣𑄴
𑄚𑄬𑄭 𑄥𑄬𑄭 𑄛𑄬𑄉𑄮 𑄛𑄣𑄴
𑄚𑄬𑄭 𑄚𑄬𑄭 𑄝𑄚𑄳𑄦 𑄚𑄬𑄭—
𑄟𑄮𑄚𑄴 𑄃𑄊𑄬 𑄝𑄧𑄚𑄴 𑄚𑄬𑄭
𑄇𑄬𑄭𑄠𑄬 𑄃𑄊𑄬 𑄟𑄧𑄚𑄴 𑄚𑄬𑄭
𑄟𑄢𑄳𑄦 𑄃𑄊𑄬 𑄛𑄚𑄨 𑄚𑄬𑄭
𑄃𑄉𑄧 𑄥𑄚𑄴 𑄎𑄪𑄟𑄴 𑄚𑄬𑄭
𑄝𑄬𑄇𑄴 𑄡𑄬𑄚𑄴 𑄦𑄰𑄱𑄠𑄬 𑄗𑄪𑄟𑄴—
𑄘𑄪𑄊𑄧 𑄚𑄣𑄴 𑄙𑄢 𑄙𑄢
𑄎𑄪𑄚𑄨𑄛𑄪𑄇𑄴 𑄖𑄢 𑄖𑄢
𑄘𑄋 𑄦𑄘𑄬 𑄟𑄧𑄚𑄧 𑄟𑄠𑄴 𑄦𑄭𑄣𑄪𑄟𑄴—
𑄃𑄉𑄧 𑄥𑄚𑄴 𑄃𑄬 𑄟𑄧𑄚𑄚𑄴 
𑄚𑄧 𑄣𑄉𑄬 𑄃𑄢𑄴 𑄃𑄪𑄟𑄴 𑄃𑄪𑄟𑄴𑅁
𑄇𑄪𑄙𑄪 𑄡𑄬𑄭𑄠𑄬 𑄥𑄬𑄭 𑄥𑄪𑄈𑄴
𑄥𑄬𑄭 𑄘𑄨𑄚𑄴 𑄥𑄬𑄭 𑄟𑄧𑄚𑄴
𑄇𑄪𑄣𑄪𑄇𑄴 𑄦𑄰𑄱𑄠𑄬 𑄛𑄚𑄨𑄉𑄚𑄴
𑄚𑄧 𑄇𑄨𑄠𑄬 𑄦𑄧𑄢𑄴 𑄛𑄧𑄦𑄴𑄚𑄬 𑄛𑄧𑄦𑄴𑄚𑄴𑅁 </p>

<p>
𑄖𑄧 𑄚𑄋𑄚𑄴 𑄊𑄨𑄚𑄨 𑄊𑄨𑄚𑄨</p>

<p>𑄣𑄋𑄮𑄚𑄨, 𑄖𑄧𑄢𑄴 𑄇𑄧𑄙 𑄞𑄝𑄨 𑄞𑄝𑄨 𑄟𑄧 𑄟𑄧𑄚𑄧𑄢𑄴 𑄎𑄪𑄟𑄧𑄖𑄴
𑄃𑄬𑄇𑄴 𑄃𑄢𑄨 𑄙𑄚𑄴 𑄇𑄪𑄎𑄨 𑄍𑄧-𑄇𑄪𑄢𑄨 𑄙𑄚𑄴 𑄖𑄪𑄣𑄧𑄁 𑄊𑄧𑄢𑄧𑄖𑄴;
𑄉𑄞𑄪𑄢𑄨 𑄝𑄌𑄬𑄴 𑄗𑄠𑄴 𑄛𑄢, 𑄥𑄧𑄝𑄧𑄚𑄧𑄢𑄴 𑄈𑄪𑄟𑄴 𑄇𑄧𑄢𑄧𑄖𑄴—
𑄖𑄧 𑄃𑄬𑄏𑄚 𑄒𑄬𑄋𑄧 𑄈𑄪𑄎𑄧 𑄢𑄧 𑄥𑄪𑄚𑄧𑄁 𑄎𑄉𑄧𑄚𑄬 𑄃 𑄊𑄪𑄟𑄧𑄖𑄴𑅁</p>

<p>𑄇𑄧𑄟𑄧𑄣𑄬 𑄃𑄬𑄝𑄬, 𑄈𑄝𑄬𑄘𑄪𑄁 𑄦𑄮𑄎𑄬 𑄎𑄪𑄟𑄮 𑄚𑄪𑄠𑄮 𑄙𑄚𑄧 𑄞𑄖𑄴,
𑄘𑄬𑄊 𑄦𑄧𑄣𑄬 𑄃𑄉𑄬 𑄇𑄮𑄟𑄴 : 𑄟𑄧 𑄣𑄋𑄮𑄚𑄨, 𑄟𑄧𑄢𑄬 𑄇𑄨 𑄌𑄨𑄚𑄧𑄢𑄴?
𑄖𑄬𑄦𑄴 𑄇𑄧𑄙 𑄦𑄧𑄝𑄧 𑄛𑄪𑄢𑄮𑄚𑄨𑄢𑄴 𑄃𑄢𑄧 𑄚𑄪𑄠𑄮 𑄟𑄪𑄎𑄪𑄁 𑄘𑄨𑄚𑄧𑄢𑄴—
𑄣𑄧𑄣𑄧𑄎𑄬 𑄜𑄧𑄣𑄧𑄎𑄬 𑄖𑄧𑄎𑄨𑄟𑄴𑄛𑄪𑄢𑄮, 𑄚𑄧 𑄗𑄬𑄝𑄧 𑄇𑄧𑄚𑄧 𑄢𑄖𑄴𑅁</p>

<p>𑄖𑄧𑄢𑄴 𑄟𑄧𑄢𑄴 𑄇𑄧𑄙 𑄃𑄬𑄣𑄧, 𑄚𑄪𑄠𑄮 𑄙𑄧𑄉𑄬 𑄃𑄢𑄧 𑄘𑄬𑄊 𑄦𑄧𑄝𑄧;
𑄇𑄧𑄙 𑄃𑄬𑄣𑄧 𑄚𑄪𑄠𑄮 𑄉𑄧𑄢𑄨 𑄘𑄨𑄎𑄧𑄚𑄬 𑄝𑄚𑄨𑄝𑄧𑄁 𑄥𑄪𑄉𑄧 𑄊𑄧𑄢𑄴;
𑄃𑄬𑄝𑄬 𑄡𑄪𑄘𑄨 𑄃𑄠𑄴 𑄥𑄣𑄬 𑄏𑄘𑄨𑄟𑄘𑄨, 𑄘𑄨𑄣𑄬 𑄘𑄬-𑄚 𑄣𑄧𑄢𑄴,
𑄖𑄭𑄪 𑄃𑄬𑄣𑄬 𑄃𑄬 𑄟𑄧𑄚𑄧𑄖𑄴 𑄥𑄪𑄉𑄧 𑄚𑄣𑄴 𑄣𑄟𑄨 𑄣𑄟𑄨 𑄃𑄬𑄝𑄧𑅁</p>

<p>𑄣𑄋𑄮𑄚𑄨, 𑄖𑄧𑄢𑄴 𑄚𑄋𑄬 𑄇𑄪𑄎𑄧𑄁 𑄊𑄧𑄌𑄳𑄠𑄥𑄪𑄙𑄮 𑄉𑄬𑄣𑄧𑄁 𑄃 𑄝𑄨𑄚𑄨,
𑄥𑄖𑄴 𑄘𑄧𑄎𑄳𑄠 𑄖𑄬𑄢𑄧 𑄉𑄁 𑄥𑄎𑄪𑄢𑄧𑄁 𑄖𑄧𑄢𑄴 𑄚𑄁 𑄊𑄨𑄚𑄨 𑄊𑄨𑄚𑄨𑅁 </p>

<p>
𑄃𑄬𑄇𑄴𑄘𑄨𑄚𑄴 𑄝𑄬𑄣𑄳𑄠 𑄟𑄙𑄚𑄧 𑄟𑄠𑄴</p>

<p>𑄃𑄬𑄇𑄴𑄘𑄨𑄚𑄴 𑄝𑄬𑄣𑄳𑄠 𑄟𑄙𑄚𑄧 𑄟𑄠𑄴 𑄝𑄬𑄢𑄘𑄬 𑄝𑄬𑄢𑄘𑄬 𑄃𑄘𑄟𑄴 𑄛𑄢𑄴 𑄦𑄰𑄱
𑄞𑄣𑄧𑄇𑄴 𑄘𑄫𑄢𑄧𑄖𑄴 𑄃𑄬𑄇𑄴 𑄟𑄪𑄢𑄮 𑄖𑄪𑄉𑄪𑄚𑄮 𑄟𑄠𑄴 𑄟𑄭𑄪 𑄃𑄪𑄙𑄨𑄣𑄪𑄁,
𑄘𑄫𑄢𑄧𑄖𑄴 𑄞𑄣𑄧𑄇𑄴 𑄘𑄫𑄢𑄧𑄖𑄴—𑄡𑄨𑄙𑄪 𑄦𑄬𑄣𑄬 𑄃 𑄥𑄮𑄎𑄬 𑄌𑄪𑄟𑄮𑄌𑄪𑄟𑄨
𑄟𑄧𑄢𑄴 𑄃𑄧𑄎𑄝𑄨𑄚𑄴 𑄘𑄨𑄝𑄬 𑄌𑄮𑄈𑄴 𑄥𑄨𑄙𑄪 𑄃𑄨𑄢𑄨 𑄘𑄨𑄣𑄪𑄁—
𑄟𑄪𑄎𑄪𑄋𑄬 𑄇𑄛𑄴𑄖𑄬𑄭 𑄔𑄬𑄝, 𑄘𑄨𑄠𑄚𑄴 𑄃𑄬𑄇𑄴𑄇𑄚𑄴 𑄚𑄧
𑄥𑄬𑄢𑄬 𑄥𑄬𑄢𑄬 𑄦𑄬𑄣𑄴 𑄦𑄬𑄣𑄴 𑄞𑄨𑄘𑄬 𑄟𑄠𑄴 
			𑄘𑄨-𑄌𑄬𑄢𑄚𑄴 𑄊𑄧𑄢𑄴, 𑄦𑄧𑄣𑄬-𑄞𑄧 𑄃𑄘𑄟𑄴
𑄖𑄢𑄴𑄛𑄧𑄢𑄴 𑄟𑄪𑄢𑄮 𑄃𑄢𑄴 𑄟𑄪𑄢𑄮—𑄟𑄪𑄢𑄮 𑄛𑄧𑄢𑄬 𑄟𑄮𑄚𑄴
𑄣𑄮 𑄥𑄚𑄴 𑄢𑄋 𑄝𑄬𑄣𑄴 𑄓𑄪𑄝𑄧𑄁 𑄓𑄪𑄝𑄧𑄁, 𑄌𑄇𑄴 𑄌𑄇𑄴 𑄍𑄬𑄭-𑄢𑄧𑄁 𑄥𑄮𑄚-𑄢𑄧𑄁 𑄟𑄬𑄊𑄴
𑄦𑄥𑄴 𑄝𑄧𑄉 𑄖𑄧𑄘𑄬𑄇𑄴 𑄏𑄇𑄴 𑄏𑄇𑄴 𑄣𑄘𑄨𑄠𑄣𑄨 𑄇𑄨𑄎𑄬𑄚𑄨 𑄇𑄪𑄙𑄪 𑄡𑄘𑄧𑄚𑄴
𑄥𑄮𑄎𑄴-𑄢𑄋-𑄍𑄬𑄭-𑄥𑄮𑄚-𑄢𑄧𑄋𑄬 𑄌𑄪𑄟𑄮𑄌𑄪𑄟𑄮 𑄛𑄧𑄏𑄨𑄟𑄴 𑄃𑄉𑄌𑄴-𑄎𑄧𑄉
𑄃𑄉𑄌𑄴-𑄟𑄘𑄨-𑄛𑄚𑄨-𑄟𑄬𑄊𑄴 𑄇𑄨 𑄘𑄮𑄣𑄴 𑄥𑄎𑄨 𑄎𑄚𑄬;
𑄥𑄎𑄴 𑄥𑄎𑄴 𑄟𑄙𑄚𑄚𑄴 𑄣𑄎𑄴 𑄣𑄎𑄴 𑄌𑄮𑄊𑄬
𑄃𑄘𑄟𑄧𑄢𑄴 𑄚𑄪𑄠𑄮 𑄝𑄮𑄠𑄬 𑄌𑄬𑄭 𑄃𑄊𑄬 𑄛𑄢
𑄇𑄨 𑄎𑄚𑄨 𑄇𑄨𑄠𑄮𑄢𑄴 𑄣𑄣𑄮𑄎𑄬—
𑄌𑄮𑄊𑄮-𑄥𑄪𑄉𑄬 𑄃𑄟𑄳𑄦𑄧𑄇𑄴 𑄌𑄮𑄊𑄬 𑄌𑄬𑄭 𑄢𑄧𑄣𑄪𑄁, 𑄟𑄳𑄦𑄬𑄖𑄴 𑄚𑄬𑄭
𑄃𑄝𑄙 𑄗𑄚𑄴 𑄛𑄬𑄭 𑄘𑄬𑄣𑄪𑄁 : 𑄃𑄚𑄴𑄙𑄢𑄧𑄢𑄴 𑄉𑄬𑄚𑄴𑄘𑄬𑄣𑄴 𑄦𑄟𑄨 𑄃𑄬𑄏𑄧𑄁 𑄃𑄬𑄏𑄧𑄁
𑄛𑄧𑄏𑄨𑄟𑄴 𑄃𑄉𑄏𑄧𑄖𑄴 𑄥𑄬𑄌𑄴 𑄝𑄬𑄣𑄧 𑄛𑄧𑄦𑄴𑄢𑄴 𑄟𑄨𑄣𑄬𑄭 𑄃𑄬𑄏𑄬𑄢𑄴;
𑄘𑄫𑄢𑄧𑄢𑄴 𑄃𑄉𑄏𑄧𑄖𑄴 𑄘𑄨𑄝𑄬 𑄃𑄬𑄇𑄴𑄮 𑄖𑄢…</p>

<p>𑄥𑄪𑄈𑄴 𑄃 𑄝𑄬𑄥𑄪𑄚𑄴𑄎𑄪𑄇𑄴 𑄟𑄧𑄚𑄧 𑄟𑄠𑄴 𑄥𑄬𑄭 𑄢𑄧𑄋𑄬 𑄥𑄬𑄭 𑄙𑄧𑄋𑄬
𑄟𑄧𑄚𑄧 𑄟𑄠𑄴 𑄞𑄎𑄨 𑄃𑄪𑄙𑄬 𑄟𑄧𑄢𑄬 𑄞𑄝𑄬𑄣𑄧
𑄥𑄬𑄭 𑄥𑄪𑄈𑄴 𑄥𑄬𑄭 𑄘𑄪𑄈𑄴 𑄟𑄨𑄣𑄨𑄟𑄨𑄏𑄨 𑄃𑄬𑄇𑄴 𑄦𑄰𑄱 𑄇𑄧𑄝𑄨𑄖 𑄣𑄬𑄊𑄬𑄣𑄧𑅁 </p>

<p>
𑄥𑄪𑄉𑄧𑄢𑄴 𑄙𑄢𑄎𑄬 𑄃𑄬𑄇𑄴𑄉𑄬𑄘</p>

<p>𑄥𑄪𑄉𑄧𑄢𑄴 𑄙𑄢𑄎𑄬 𑄃𑄬𑄇𑄴𑄉𑄬𑄘 𑄃𑄏𑄠𑄴 𑄝𑄚𑄨𑄣𑄧 𑄝𑄳𑄦
𑄝𑄬𑄉𑄧𑄢𑄴 𑄟𑄧𑄚𑄬 𑄟𑄧𑄚𑄬…
𑄘𑄪𑄊𑄧 𑄘𑄨𑄚𑄴 𑄡𑄬𑄭𑄠𑄬 𑄉𑄧𑄋𑄨
𑄃𑄨𑄇𑄬𑄴 𑄝𑄚𑄳𑄦 𑄥𑄪𑄈𑄴 𑄣𑄟𑄨 𑄃𑄬𑄝𑄧 𑄃𑄨𑄙𑄪—
𑄟𑄪𑄢𑄮𑄠𑄴 𑄟𑄪𑄢𑄮𑄠𑄴 𑄃𑄘𑄟𑄬 𑄃𑄘𑄟𑄬
𑄚𑄬𑄭-𑄃𑄣𑄴𑄏𑄨 𑄉𑄬𑄝𑄧 𑄉𑄩𑄖𑄴 𑄛𑄬𑄉𑄬 𑄉𑄏𑄬 𑄉𑄏𑄬
𑄟𑄮𑄚𑄴𑄟𑄪𑄢𑄮 𑄃𑄪𑄙𑄨𑄝𑄧 𑄞𑄧𑄢𑄨 𑄚𑄨𑄥𑄪𑄣𑄨 𑄖𑄢𑄪𑄟𑄬
𑄚𑄨𑄌𑄨𑄘𑄬 𑄣𑄟𑄨 𑄃𑄬𑄝𑄧 𑄚𑄣𑄴 𑄝𑄬𑄭 𑄟𑄮𑄚𑄴 𑄌𑄨𑄢𑄨 𑄖𑄚𑄴𑄏𑄋𑄬
𑄃𑄬𑄇𑄴 𑄃𑄢𑄨 𑄙𑄚𑄧𑄢𑄴 𑄎𑄪𑄟𑄴 𑄞𑄧𑄢𑄨𑄝𑄧 𑄍𑄧-𑄇𑄪𑄢𑄨 𑄙𑄚𑄬
𑄚𑄪𑄠𑄮 𑄙𑄚𑄧 𑄖𑄪𑄟𑄴𑄝𑄌𑄴 𑄍𑄨𑄘𑄨𑄝𑄧 𑄝𑄪𑄠𑄬𑄢𑄬 𑄝𑄪𑄠𑄬𑄢𑄬
𑄃𑄣𑄮𑄣𑄬 𑄘𑄮𑄣𑄮𑄣𑄬 𑄦𑄎𑄧𑄚𑄬 𑄟𑄘𑄧𑄚𑄬 𑄣𑄧𑄣𑄧𑄎𑄬 𑄜𑄧𑄣𑄧𑄎𑄬
𑄟𑄬𑄭𑄠𑄬𑄢𑄬𑄉 𑄝𑄚𑄨𑄝𑄇𑄴 𑄟𑄚𑄬𑄭𑄠𑄬 𑄟𑄚𑄬𑄭𑄠𑄬
𑄜𑄨𑄢𑄨 𑄃𑄬𑄝𑄧 𑄃 𑄛𑄪𑄢𑄮𑄚𑄨 𑄥𑄪𑄘𑄨𑄚𑄴 𑄃𑄨𑄙𑄪…
𑄟𑄧𑄢 𑄉𑄋𑄧 𑄚𑄣𑄴 𑄝𑄬𑄭 𑄦𑄘𑄨𑄝𑄧 𑄛𑄚𑄨
𑄢𑄬𑄖𑄴 𑄉𑄧𑄋𑄬 𑄡𑄬𑄝𑄧 𑄚𑄨𑄌𑄨𑄘𑄬 𑄊𑄪𑄟𑄬
𑄟𑄨𑄣𑄬𑄣𑄧𑄉𑄬 𑄚𑄨𑄌𑄨𑄘𑄬 𑄙𑄧𑄢𑄨𑄝𑄇𑄴 𑄇𑄋𑄢 𑄃𑄨𑄎𑄬 𑄥𑄟𑄪𑄇𑄴
				𑄍𑄧𑄢 𑄗𑄪𑄟𑄬 𑄗𑄪𑄟𑄬
𑄥𑄪𑄈𑄴 𑄣𑄟𑄨 𑄃𑄬𑄝𑄧 𑄃𑄨𑄙𑄪—
	𑄛𑄨𑄢𑄨𑄠𑄬 𑄛𑄨𑄢𑄨𑄠𑄬𑄭
𑄉𑄧𑄋𑄬 𑄡𑄬𑄝𑄧 𑄘𑄨𑄚𑄴 𑄚𑄨𑄌𑄨𑄘𑄬 𑄥𑄪𑄉𑄬
𑄇𑄮𑄌𑄴𑄛𑄚 𑄉𑄧𑄋𑄬𑄭 𑄘𑄨 𑄡𑄬𑄝𑄧 𑄛𑄪𑄢𑄮𑄚𑄴 𑄛𑄨𑄢𑄨𑄠𑄬
			𑄖 𑄚𑄪𑄠𑄮 𑄛𑄨𑄢𑄨𑄢𑄬
𑄝𑄬𑄇𑄴 𑄟𑄧𑄚𑄴 𑄦𑄧𑄝𑄧 𑄃𑄬𑄇𑄴 𑄘𑄪𑄊𑄬 𑄇𑄨 𑄥𑄪𑄉𑄬
𑄇𑄮𑄌𑄴𑄛𑄚 𑄟𑄎𑄢
𑄦𑄘𑄬𑄭 𑄃𑄪𑄎𑄬𑄝𑄇𑄴 𑄟𑄪𑄎𑄪𑄋𑄬 𑄛𑄨𑄢𑄨𑄠𑄬 𑄛𑄨𑄢𑄨𑄠𑄬…</p>

<p>
𑄚𑄧 𑄦𑄧𑄣𑄧 𑄚𑄧 𑄦𑄧𑄣𑄧 𑄇𑄨𑄌𑄴𑄪 𑄚𑄧 𑄦𑄧𑄣𑄧 𑄃𑄨𑄙𑄪
𑄡𑄬𑄭 𑄊𑄧𑄎 𑄃𑄪𑄖𑄬𑄴 𑄥𑄬𑄭 𑄊𑄧𑄎𑄠𑄴 𑄘𑄬𑄊 𑄡𑄢𑄴
𑄃𑄨𑄖𑄴𑄪𑄚𑄴 𑄟𑄪𑄎𑄪𑄋𑄚𑄴 𑄃𑄢𑄧 𑄝𑄬𑄌𑄴 𑄃𑄚𑄴𑄙𑄢𑄴
𑄃𑄬𑄭 𑄊𑄧𑄎 𑄗𑄠𑄴 𑄡𑄪𑄘𑄨 𑄚𑄧 𑄜𑄪𑄢𑄬𑄝𑄧 𑄘𑄪𑄊𑄧𑄇𑄣𑄴 
𑄡𑄬𑄭 𑄞𑄋 𑄥𑄬𑄭 𑄞𑄋 𑄢𑄧𑄣𑄧 𑄃𑄬𑄏𑄧 𑄘𑄪𑄈𑄳𑄠𑄢𑄴 𑄃𑄬 𑄇𑄧𑄝𑄣𑄴𑅁</p>

<h3>𑄦𑄃𑄮𑄌𑄴 𑄦𑄧𑄠𑄴</h3>

<p>𑄦𑄃𑄮𑄌𑄴 𑄦𑄧𑄠𑄴 𑄘𑄪𑄠𑄮 𑄟𑄬𑄣𑄨 𑄛𑄬𑄉𑄮 𑄥𑄚𑄴
𑄚𑄚 𑄥𑄪𑄢𑄬 𑄉𑄬𑄭 𑄉𑄚𑄴 
	𑄃𑄪𑄢𑄨𑄝𑄢𑄴,
𑄃𑄉𑄏𑄧𑄖𑄴 𑄞𑄧𑄋𑄨𑄝𑄢𑄴;
𑄞𑄧𑄋𑄧𑄢 𑄡𑄬𑄚𑄴 𑄃𑄪𑄢𑄨 𑄃𑄪𑄢𑄨
𑄜𑄪𑄣𑄬 𑄜𑄪𑄣𑄬 𑄊𑄪𑄢𑄨 𑄊𑄪𑄢𑄨
𑄦𑄃𑄮𑄌𑄴 𑄦𑄧𑄠𑄴 𑄖𑄣𑄬 𑄖𑄣𑄬 𑄚𑄎𑄨𑄝𑄢𑄴𑅁</p>

<p>𑄦𑄃𑄮𑄌𑄴 𑄦𑄧𑄠𑄴 𑄦𑄰𑄱 𑄉𑄁
𑄟𑄮𑄚𑄴-𑄟𑄪𑄢𑄮 𑄞𑄋𑄨 𑄡𑄁
𑄥𑄧𑄁𑄥𑄢𑄴 𑄢𑄨𑄚𑄨 𑄌𑄁,
𑄦𑄃𑄮𑄌𑄴 𑄦𑄧𑄠𑄴 𑄚𑄚 𑄎𑄉
𑄚𑄚 𑄘𑄬𑄌𑄴 𑄊𑄪𑄢𑄨𑄝𑄢𑄴—
𑄦𑄎𑄨 𑄦𑄎𑄨 𑄚𑄎𑄨 𑄚𑄎𑄨
𑄟𑄮𑄚𑄴-𑄟𑄪𑄢𑄮 𑄥𑄬𑄢𑄬 𑄥𑄬𑄢𑄬
𑄣𑄢𑄳𑄦𑄬 𑄣𑄢𑄳𑄦𑄬
𑄉𑄧𑄋𑄨 𑄡𑄁 𑄖𑄣𑄬 𑄖𑄣𑄬
𑄡𑄪𑄉𑄬 𑄡𑄪𑄉𑄬 𑄇𑄣𑄬 𑄇𑄣𑄬—
𑄟𑄮𑄚𑄴-𑄟𑄪𑄢𑄮 𑄘𑄨-𑄙𑄉𑄬
𑄓𑄧𑄢𑄬𑄝𑄢𑄴 𑄇𑄨 𑄃𑄊𑄬
𑄦𑄃𑄮𑄌𑄴 𑄦𑄧𑄠𑄴 𑄘𑄧𑄎𑄳𑄠𑄖𑄴 𑄣𑄪𑄋𑄨𑄝𑄢𑄴𑅁</p>

<p>𑄦𑄃𑄮𑄌𑄴 𑄦𑄧𑄠𑄴 𑄌𑄚𑄴 𑄦𑄰𑄱
𑄛𑄬𑄉𑄮 𑄣𑄧𑄉𑄬 𑄇𑄧𑄙 𑄇𑄰𑄱
𑄃𑄚𑄴𑄙𑄢𑄴 𑄞𑄋𑄨𑄝𑄢𑄴,
𑄦𑄃𑄮𑄌𑄴 𑄦𑄧𑄠𑄴 𑄚𑄪𑄠𑄮 𑄉𑄧𑄢𑄨
𑄚𑄪𑄠𑄮 𑄛𑄧𑄦𑄴𑄢𑄴 𑄃𑄚𑄨𑄝𑄢𑄴𑅁 </p>

<p>𑄝𑄬𑄣𑄚𑄧𑄢𑄴 𑄛𑄧𑄦𑄴𑄢𑄴 𑄡𑄪𑄘𑄨 𑄃𑄨𑄌𑄬𑄴</p>

<p>𑄜𑄪𑄣𑄴 𑄜𑄧𑄣𑄴 𑄃 𑄍𑄝 𑄛𑄬𑄝𑄢𑄴 𑄃𑄏𑄠𑄴 𑄡𑄬 𑄉𑄏𑄧𑄢𑄴 𑄌𑄢𑄝𑄮
𑄃𑄨𑄌𑄬𑄴 𑄖𑄭𑄪 𑄣𑄉𑄬𑄣𑄬 𑄖𑄢𑄬 𑄖𑄭𑄪 𑄥𑄢𑄴 𑄘𑄨𑄌𑄴, 𑄛𑄚𑄨 𑄘𑄨𑄌𑄴
𑄖𑄬𑄋𑄬𑄢 𑄘𑄨 𑄃𑄉𑄪𑄣𑄬𑄭 𑄗𑄮𑄌𑄴 𑄖𑄢𑄬;
𑄖 𑄚𑄧𑄢𑄧𑄟𑄴 𑄛𑄉𑄮𑄢𑄚𑄨 𑄡𑄬𑄚𑄴 𑄇𑄨𑄠𑄰𑄱 𑄍𑄨𑄚𑄨 𑄚𑄧 𑄛𑄢𑄧𑄚𑄴
𑄘𑄨-𑄦𑄘𑄬 𑄖𑄢𑄬 𑄃𑄇𑄴𑄌𑄰𑄱 𑄗𑄮𑄌𑄴;
𑄡𑄬 𑄟𑄚𑄬𑄠𑄧 𑄍𑄧 𑄃𑄨𑄌𑄬𑄴 𑄛𑄧𑄖𑄴𑄗𑄧𑄟𑄴 𑄝𑄬𑄣𑄧𑄢𑄴 𑄛𑄧𑄦𑄴𑄢𑄴 𑄛𑄬𑄣𑄧
𑄃𑄬𑄭 𑄛𑄧𑄦𑄴𑄢𑄚𑄧𑄢𑄴 𑄥𑄋𑄪 𑄝𑄬𑄭 𑄟𑄪𑄎𑄪𑄋𑄬 𑄃𑄪𑄎𑄬𑄭 𑄡𑄬𑄭 𑄛𑄢𑄬 𑄛𑄢 
𑄃𑄬𑄭 𑄝𑄧𑄢𑄴 𑄖𑄢𑄬 𑄟𑄊𑄨 𑄘𑄨𑄌𑄴;</p>

<p>𑄝𑄬𑄚𑄳𑄠𑄢𑄴 𑄛𑄧𑄖𑄴𑄗𑄧𑄟𑄴 𑄝𑄬𑄣𑄧𑄢𑄴 𑄛𑄧𑄦𑄴𑄢𑄬
𑄡𑄬 𑄈𑄪𑄠𑄮 𑄜𑄪𑄘𑄧𑄝𑄮 𑄃𑄨𑄌𑄬𑄴 𑄏𑄨𑄟𑄨𑄣𑄬𑄭 𑄃𑄪𑄙𑄨𑄣𑄧
𑄘𑄨-𑄒𑄬𑄋𑄬 𑄗𑄬𑄎𑄬𑄢𑄠𑄴 𑄦𑄪𑄢𑄨𑄟𑄢𑄨 𑄚𑄧 𑄡𑄬𑄌𑄴 𑄖𑄢𑄬,
𑄇𑄚𑄴 𑄛𑄘𑄨 𑄖 𑄝𑄪𑄉𑄧𑄖𑄴 𑄘𑄧𑄎𑄳𑄠𑄢𑄴 𑄉𑄩𑄖𑄴 𑄥𑄪𑄚𑄨 𑄗𑄬𑄌𑄴;
𑄡𑄬 𑄘𑄮𑄣𑄴 𑄇𑄧𑄙𑄚𑄨 𑄃𑄨𑄌𑄬𑄴 𑄖𑄧 𑄟𑄧𑄚𑄧 𑄟𑄠𑄴 𑄜𑄪𑄢𑄴 𑄟𑄢𑄨 𑄃𑄪𑄙𑄨𑄣𑄧
𑄘𑄮𑄣𑄴 𑄃𑄬𑄇𑄴𑄮 𑄇𑄧𑄝𑄨𑄖𑄢𑄴 𑄥𑄪𑄢𑄧𑄖𑄳𑄠𑄠𑄴 𑄥𑄨𑄠𑄬𑄚𑄨 𑄥𑄪𑄟𑄪𑄢𑄨 𑄗𑄰𑄱 𑄘𑄨𑄌𑄴;
𑄃𑄨𑄌𑄬𑄴 𑄝𑄬𑄚𑄳𑄠 𑄛𑄮𑄖𑄳𑄠 𑄡𑄬 𑄛𑄬𑄉𑄮𑄢𑄴 𑄉𑄩𑄖𑄴 𑄥𑄪𑄚𑄨
𑄖𑄧𑄢𑄴 𑄊𑄪𑄟𑄴 𑄞𑄋𑄨𑄣𑄧, 𑄥𑄬 𑄢𑄧𑄝𑄮 𑄟𑄧𑄚𑄧 𑄟𑄠𑄴 𑄘𑄮𑄣𑄬𑄭 𑄥𑄪𑄟𑄪𑄢𑄨 𑄗𑄮𑄌𑄴
𑄇𑄧𑄚𑄧 𑄃𑄬𑄇𑄴𑄘𑄨𑄚𑄴 𑄊𑄪𑄟𑄧𑄖𑄴𑄪𑄚𑄴 𑄎𑄉𑄚𑄢𑄴 𑄘𑄮𑄣𑄴 𑄉𑄩𑄘𑄧𑄢𑄴 𑄥𑄪𑄢𑄴 𑄦𑄰𑄱 𑄛𑄢𑄬;
𑄝𑄬𑄚𑄳𑄠𑄢𑄴 𑄛𑄧𑄦𑄴𑄢𑄴 𑄡𑄪𑄘𑄨 𑄃𑄨𑄌𑄬𑄴
𑄖𑄧 𑄃𑄚𑄴𑄙𑄢𑄴 𑄟𑄧𑄚𑄧 𑄟𑄠𑄴 𑄥𑄮𑄟𑄬𑄝𑄢𑄴 𑄌𑄠𑄴,
𑄥𑄣𑄬 𑄘𑄪𑄠𑄮𑄢𑄚𑄨 𑄦𑄝𑄁𑄛𑄁 𑄉𑄧𑄢𑄨 𑄘𑄬;
𑄃𑄚𑄴𑄙𑄢𑄚𑄨 𑄡𑄪𑄘𑄨 𑄚𑄳𑄦𑄨𑄉𑄨𑄣𑄨 𑄡𑄬𑄝𑄢𑄴 𑄌𑄠𑄴
𑄥𑄣𑄬 𑄚𑄳𑄦𑄨𑄉𑄨𑄣𑄨 𑄡𑄬𑄝𑄢𑄴 𑄘𑄬; 𑄌𑄮𑄖𑄴𑄟𑄳𑄦𑄥𑄳𑄠 𑄈𑄧𑄢𑄚𑄧𑄢𑄴 𑄛𑄧𑄢𑄬 𑄡𑄪𑄘𑄨
𑄝𑄰𑄱𑄎𑄬𑄉𑄧𑄢𑄴 𑄛𑄧𑄖𑄴𑄗𑄧𑄟𑄴 𑄏𑄧𑄢𑄴𑄣𑄬𑄎𑄠𑄴 𑄝𑄨𑄎𑄨𑄝𑄮 𑄉𑄬𑄎𑄬𑄭 𑄃𑄪𑄙𑄨𑄝𑄢𑄴 𑄌𑄠𑄴
		𑄥𑄣𑄬 𑄖𑄢𑄬 𑄉𑄬𑄎𑄬𑄭 𑄃𑄪𑄙𑄨𑄝𑄢𑄴 𑄘𑄬𑅁</p>


<h3>𑄘𑄧𑄎𑄳𑄠 𑄝𑄪𑄉𑄧𑄖𑄴 𑄔𑄬𑄃𑄮 𑄃𑄪𑄙𑄬</h3>

<p>𑄃𑄬𑄭 𑄝𑄉𑄚𑄧𑄢𑄴 𑄃𑄬𑄭 𑄜𑄉𑄮𑄚𑄚𑄴
𑄗𑄬𑄘𑄧 𑄡𑄪𑄘𑄨 𑄉𑄮𑄘 𑄎𑄧𑄚𑄧𑄟𑄚𑄴
𑄞𑄢𑄨 𑄘𑄧 𑄘𑄮𑄣𑄴 𑄦𑄧𑄣𑄪𑄚𑄴,
𑄞𑄢𑄨 𑄘𑄧 𑄘𑄮𑄣𑄴 𑄦𑄧𑄣𑄪𑄚𑄴—
𑄚𑄧𑄠𑄮 𑄉𑄧𑄢𑄨𑄚𑄬𑄭 𑄃𑄢𑄧 𑄡𑄪𑄘𑄨
𑄘𑄮𑄣𑄬𑄘𑄣𑄬 𑄃𑄪𑄙𑄧𑄚𑄴 𑄜𑄪𑄘𑄨
𑄏𑄧𑄢𑄨 𑄡𑄬𑄭𑄠𑄬 𑄝𑄬𑄇𑄴 𑄜𑄪𑄣𑄪𑄚𑄴𑅁
	𑄢𑄬𑄖𑄴 𑄃𑄉𑄏𑄧𑄢𑄴 𑄌𑄚𑄴-𑄖𑄢 𑄥𑄚𑄴
	𑄦𑄧𑄘𑄧 𑄡𑄪𑄘𑄨 𑄃𑄬𑄭 𑄎𑄧𑄚𑄧𑄟𑄚𑄴
	𑄚𑄧 𑄜𑄪𑄢𑄬𑄘𑄧 𑄉𑄩𑄘𑄧𑄢𑄴 𑄥𑄪𑄢𑄴,
	𑄖𑄚𑄴𑄏𑄋𑄧 𑄥𑄚𑄴 𑄉𑄧𑄋𑄨 𑄡𑄬𑄘𑄧 
	𑄡𑄠𑄴 𑄡𑄪𑄘𑄨 𑄥𑄨𑄠𑄚𑄴 𑄞𑄣𑄧𑄇𑄴 𑄘𑄫𑄢𑄴𑅁
𑄃𑄬𑄭 𑄎𑄧𑄚𑄧𑄟𑄧𑄢𑄴 𑄇𑄧𑄝𑄣𑄧 𑄣𑄬𑄊
𑄖𑄧𑄟 𑄥𑄧𑄟𑄢𑄬 𑄦𑄧𑄣𑄧 𑄘𑄬𑄊
𑄟𑄚𑄬𑄠𑄧 𑄎𑄧𑄚𑄧𑄟𑄴 𑄜𑄪𑄢𑄬𑄭 𑄡𑄢𑄴,
𑄇𑄢𑄴 𑄛𑄧𑄢𑄬 𑄃 𑄇𑄧𑄚𑄴𑄚 𑄡𑄬𑄝𑄧
𑄖 𑄣𑄧𑄉𑄬 𑄃 𑄘𑄬𑄊 𑄚𑄧 𑄦𑄧𑄝𑄧—
𑄉𑄋𑄧𑄢𑄴 𑄛𑄢𑄧𑄖𑄴 𑄚𑄧𑄉𑄚𑄴 𑄇𑄢𑄴?
	𑄇𑄪𑄖𑄴𑄪𑄚𑄴 𑄃𑄬𑄭𑄚𑄬 𑄃𑄨𑄙𑄪 𑄃𑄬𑄏𑄚
	𑄘𑄨𑄚𑄴 𑄜𑄪𑄢𑄬𑄣𑄬 𑄃 𑄜𑄨𑄢𑄨 𑄡𑄚—
	𑄃𑄬𑄭 𑄝𑄪𑄉𑄧 𑄟𑄠𑄴 𑄛𑄨𑄢𑄬 𑄜𑄪𑄘𑄬,
	𑄘𑄧𑄎𑄳𑄠 𑄝𑄪𑄉𑄧𑄖𑄴 𑄚𑄧𑄉𑄚𑄴 𑄞𑄎𑄬
	𑄖𑄪𑄝𑄧𑄣𑄧 𑄣𑄧𑄉𑄬 𑄦𑄟𑄨𑄎𑄬 𑄚𑄎𑄬
	𑄘𑄧𑄎𑄳𑄠 𑄝𑄪𑄉𑄧𑄖𑄴 𑄔𑄬𑄃𑄮 𑄃𑄪𑄙𑄬𑅁</p>

<h3>𑄃𑄬𑄭 𑄎𑄨𑄁𑄇𑄚𑄨𑄠𑄚𑄴</h3>

<p>𑄃𑄬𑄭 𑄎𑄨𑄁𑄇𑄚𑄨𑄠𑄚𑄴, 𑄃𑄦, 𑄡𑄪𑄘𑄨 𑄃𑄬𑄎𑄚𑄳𑄠𑄚𑄴 𑄦𑄧𑄘𑄧
𑄜𑄪𑄣𑄴 𑄝𑄉𑄨𑄎𑄖𑄴 𑄚𑄨𑄖𑄴𑄮 𑄉𑄧𑄢𑄨 𑄜𑄪𑄣𑄴 𑄡𑄨𑄋𑄨𑄢𑄨 𑄜𑄨𑄘𑄧𑄚𑄴 
𑄢𑄬𑄖𑄴𑄮 𑄃𑄬𑄣𑄬 𑄢𑄬𑄖𑄴 𑄃𑄉𑄏𑄧𑄖𑄴 𑄡𑄨𑄋𑄨𑄢𑄨 𑄖𑄢 𑄃𑄪𑄙𑄧𑄚𑄴
𑄉𑄋𑄧 𑄛𑄚𑄨 𑄉𑄧𑄋𑄬 𑄡𑄚 𑄥𑄚𑄴 𑄗𑄪𑄟𑄴 𑄚𑄬𑄭 𑄉𑄧𑄢𑄨 𑄢𑄧𑄙𑄧𑅁</p>

<p>𑄦𑄧𑄘𑄧 𑄡𑄪𑄘𑄨 𑄘𑄫𑄢𑄴 𑄃𑄉𑄏𑄧𑄢𑄴 𑄥𑄮𑄚-𑄢𑄧𑄋𑄧𑄢𑄴 𑄝𑄬𑄣𑄚𑄴
𑄃𑄧𑄖𑄴𑄧 𑄦𑄧𑄣𑄬 𑄢𑄋 𑄉𑄧𑄢𑄨 𑄘𑄨𑄚𑄴 𑄟𑄠𑄬𑄚𑄬 𑄝𑄬𑄚𑄳𑄠 𑄃𑄪𑄙𑄨𑄘𑄧
𑄃𑄚𑄴𑄙𑄢𑄴 𑄞𑄋𑄨 𑄌𑄬𑄢𑄮𑄇𑄨𑄖𑄳𑄠 𑄥𑄮𑄚-𑄢𑄧𑄋𑄚𑄴 𑄜𑄪𑄘𑄨𑄘𑄧
𑄎𑄨𑄁𑄇𑄚𑄨𑄠𑄚𑄴 𑄦𑄧𑄘𑄧 𑄃𑄧𑄎𑄢𑄴 𑄥𑄮𑄎𑄴 𑄃𑄉𑄏𑄧 𑄥𑄚𑄴𑅁</p>

<p>𑄗𑄪𑄟𑄴 𑄦𑄰𑄱 𑄉𑄬𑄣𑄬 𑄃𑄬 𑄎𑄧𑄚𑄧𑄟𑄚𑄴 𑄃𑄪𑄙𑄨𑄌𑄴 𑄇𑄨 𑄃 𑄗𑄬𑄝𑄧?
𑄃𑄬 𑄎𑄧𑄚𑄧𑄟𑄧𑄖𑄴 𑄘𑄪𑄊𑄧𑄢𑄴 𑄥𑄬𑄢𑄬 𑄥𑄪𑄇𑄴𑄈𑄚𑄴 𑄖𑄮𑄉𑄬 𑄣𑄧𑄁
𑄡𑄨𑄖𑄴𑄪𑄚𑄴 𑄛𑄬𑄭𑄠𑄧𑄁 𑄃𑄬𑄭 𑄛𑄧𑄢𑄚𑄚𑄴 𑄥𑄨𑄙𑄪 𑄜𑄨𑄢𑄨 𑄡𑄬𑄝𑄧
𑄃𑄬 𑄎𑄨𑄁𑄇𑄚𑄨𑄢𑄴 𑄡𑄬𑄙𑄧𑄇𑄴 𑄇𑄧𑄙 𑄡𑄮𑄇𑄴 𑄚 𑄥𑄨𑄙𑄪 𑄥𑄧𑄁</p>

<p>𑄥𑄪𑄈𑄴 𑄖𑄮𑄉𑄬𑄚𑄬 𑄘𑄪𑄈𑄴 𑄇𑄪𑄢𑄚—𑄎𑄨𑄁𑄇𑄚𑄨 𑄖𑄢𑄴 𑄚𑄁
𑄃𑄬 𑄎𑄧𑄚𑄧𑄟𑄚𑄴 𑄘𑄨𑄊𑄮𑄣𑄴 𑄉𑄧𑄢𑄨 𑄖𑄪𑄠𑄮 𑄘𑄧 𑄛𑄬𑄘𑄪𑄁 𑄌𑄁𑅁 </p>

<p>
𑄟𑄨𑄙𑄬-𑄟𑄪 𑄃 𑄖𑄨𑄘𑄬-𑄟𑄪</p>

<p>𑄟𑄨𑄙𑄬-𑄟𑄪-𑄃𑄧 𑄘𑄪𑄙𑄴 𑄝𑄬𑄎𑄬
𑄟𑄨𑄙𑄬 𑄟𑄨𑄙𑄬 𑄇𑄧𑄙 𑄇𑄧𑄠𑄴,
𑄖𑄨𑄘𑄬-𑄟𑄪-𑄃𑄧 𑄇𑄧𑄠𑄴 𑄖𑄢𑄬—
𑄛𑄚𑄨 𑄝𑄬𑄎𑄨 𑄇𑄧𑄢𑄨 𑄣𑄧𑄠𑄴𑅁</p>

<p>𑄖𑄨𑄘𑄬-𑄟𑄪-𑄃𑄧 𑄖𑄨𑄘𑄬 𑄇𑄧𑄙
𑄉𑄧𑄟𑄴 𑄘𑄪𑄙𑄴 𑄖𑄬 𑄝𑄬𑄎𑄬,
𑄖𑄨𑄘𑄬 𑄇𑄧𑄙 𑄥𑄪𑄚𑄨 𑄇𑄨𑄠𑄧
𑄇𑄠𑄴 𑄖𑄢𑄴 𑄚𑄧 𑄊𑄬𑄎𑄬𑅁
𑄟𑄨𑄙𑄬-𑄟𑄪 𑄃 𑄖𑄨𑄘𑄬-𑄟𑄪
𑄟𑄨𑄙𑄬 𑄥𑄬𑄢𑄬 𑄖𑄨𑄘𑄬 𑄗𑄠𑄴
𑄖𑄨𑄘𑄬-𑄟𑄪-𑄃𑄧𑄢𑄴 𑄖𑄨𑄘𑄬 𑄈𑄬𑄣𑄬 
𑄉𑄧𑄟𑄴 𑄟𑄨𑄙𑄬 𑄈𑄬𑄭 𑄛𑄠𑄴𑅁</p>

<p>
𑄘𑄮𑄣𑄴 𑄃𑄬𑄇𑄴𑄮 𑄇𑄧𑄝𑄨𑄖 𑄣𑄬𑄊𑄚 𑄚𑄧 𑄦𑄧𑄣𑄧 𑄟𑄧𑄢𑄴
(𑄇𑄧𑄝𑄨 𑄟𑄳𑄢𑄨𑄖𑄴𑄨𑄇 𑄌𑄋𑄴𑄟𑄳𑄦 𑄃 𑄇𑄝𑄨 𑄥𑄨𑄥𑄨𑄢𑄴 𑄌𑄋𑄴𑄟𑄳𑄦𑄢𑄬)</p>

<p>𑄘𑄨𑄚𑄴𑄮 𑄝𑄪𑄙𑄴𑄝𑄢𑄴
𑄜𑄬𑄝𑄳𑄢𑄪𑄠𑄢𑄨 𑄘𑄭𑄪
𑄥𑄣𑄴 𑄘𑄨-𑄦𑄎𑄢𑄴,
𑄘𑄨𑄝𑄪𑄌𑄳𑄠 𑄟𑄙𑄚𑄬
𑄥𑄪𑄚𑄧𑄁 𑄇𑄨 𑄚𑄧-𑄥𑄪𑄚𑄧𑄁 𑄇𑄚𑄬
𑄇𑄧𑄚𑄴𑄚 𑄡𑄬𑄚𑄴 𑄓𑄉𑄨 𑄇𑄧𑄢𑄴 𑄛𑄢𑄛𑄁 :
'𑄃𑄮 𑄉𑄨𑄢𑄮𑄌𑄴, 𑄃𑄮 𑄉𑄨𑄢𑄮𑄌𑄴, 𑄃𑄊𑄬𑄚𑄬 𑄚𑄬𑄭?'
'𑄃𑄊𑄨 𑄃𑄊𑄨'—𑄇𑄧𑄙𑄬 𑄇𑄧𑄙𑄬
𑄛𑄨𑄎𑄮𑄢𑄧𑄖𑄴𑄪𑄚𑄴 𑄥𑄨𑄁𑄉𑄧𑄝𑄖𑄴 𑄡𑄬𑄭
𑄘𑄪𑄠𑄮𑄢𑄚𑄴 𑄉𑄧𑄢𑄨 𑄦𑄝𑄁𑄛𑄁
𑄟𑄭𑄪 𑄢𑄨𑄚𑄨 𑄌𑄁—
𑄇𑄧𑄝𑄨𑄝𑄧𑄢𑄴 𑄟𑄳𑄢𑄨𑄖𑄴𑄨𑄇 𑄃 𑄇𑄧𑄝𑄨𑄝𑄧𑄢𑄴 𑄥𑄨𑄥𑄨𑄢𑄬
𑄃𑄪𑄙𑄮𑄚𑄧𑄖𑄴 𑄒𑄨𑄠𑄬𑄭,
𑄇𑄧𑄣𑄪𑄁 : '𑄃𑄬𑄏𑄧 𑄃𑄬𑄏𑄧 𑄞𑄨𑄘𑄨𑄢𑄬—'
'𑄚𑄧 𑄝𑄧𑄝𑄧𑄁, 𑄚𑄧 𑄝𑄧𑄝𑄧𑄁' 𑄇𑄧𑄣𑄇𑄴 𑄟𑄳𑄢𑄨𑄖𑄴𑄨𑄇-𑄥𑄨𑄥𑄨𑄢𑄬;
'𑄃-𑄇𑄨𑄠𑄬 𑄃𑄬𑄏𑄧 𑄚, 𑄝𑄧𑄏𑄧,'
𑄞𑄨𑄘𑄨𑄢𑄬 𑄃𑄬𑄣𑄇𑄴,
𑄘𑄨-𑄇𑄧𑄝𑄨𑄝𑄧𑄢𑄬 𑄥𑄨𑄁𑄉𑄧𑄝𑄖𑄴 𑄝𑄧𑄣𑄇𑄴𑅁
𑄃𑄬 𑄞𑄨𑄘𑄨𑄢𑄬 𑄟𑄧𑄢𑄴 𑄟𑄮𑄉𑄬 𑄘𑄨𑄝𑄪𑄌𑄳𑄠 𑄊𑄪𑄟𑄧𑄖𑄴𑄪𑄚𑄴 𑄃𑄪𑄙𑄨
𑄉𑄧𑄢𑄴𑄝𑄢𑄴 𑄢𑄧 𑄥𑄪𑄚𑄨 𑄛𑄢𑄛𑄁
𑄍𑄢𑄨 𑄞𑄨𑄘𑄨𑄢𑄧𑄢𑄴 𑄉𑄪𑄙𑄨
𑄥𑄨𑄁𑄉𑄧𑄝𑄖𑄴 𑄃𑄬𑄭 𑄉𑄧𑄢𑄴𑄝𑄘𑄉𑄨𑄢𑄬 𑄇𑄧𑄣𑄧 :
'𑄇𑄬𑄎𑄚𑄴 𑄃𑄊𑄧?'
𑄇𑄧𑄝𑄨𑄘𑄉𑄨 𑄇𑄧𑄣𑄇𑄴 : '𑄉𑄧𑄟𑄴 𑄃𑄊𑄨 𑄉𑄧𑄟𑄴 𑄃𑄊𑄨—
𑄜𑄬𑄝𑄳𑄢𑄪𑄠𑄢𑄨 𑄌𑄬𑄢𑄴 𑄃𑄬𑄏𑄬𑄖𑄬𑄴 𑄥𑄪𑄇𑄴𑄧𑄢𑄴𑄝𑄢𑄴
𑄇𑄰𑄱 𑄛𑄢𑄧 𑄚𑄬𑄚—𑄎𑄇𑄬 𑄛𑄨𑄇𑄴𑄚𑄨𑄇𑄧𑄖𑄴 𑄡𑄢𑄴
𑄖𑄪𑄟𑄨-𑄃𑄧 𑄡𑄬𑄝 𑄚𑄬𑄚?'
'𑄡𑄬𑄝𑄧𑄁 𑄡𑄬𑄝𑄧𑄁—'
𑄚𑄬𑄉𑄬 𑄟𑄮𑄉𑄬 𑄃𑄟𑄨 𑄘𑄪𑄠𑄮𑄎𑄧𑄚𑄬 𑄇𑄧𑄣𑄧𑄁,
'𑄖𑄬𑄋 𑄚𑄬𑄎𑄬𑄠𑄧𑄚𑄴𑄘𑄨 𑄃𑄬𑄭 𑄥𑄧𑄚𑄴𑄖𑄮𑄥𑄴 𑄃 𑄖𑄧𑄢𑄪𑄕𑄬—𑅁'
'𑄖𑄪𑄟𑄨 𑄝𑄧𑄏𑄧, 𑄌 𑄝𑄚𑄁—'
𑄃𑄟𑄨 𑄖𑄨𑄚𑄴𑄎𑄧𑄚𑄴 𑄥𑄨𑄁𑄉𑄧𑄝𑄖𑄴 𑄝𑄰𑄱
𑄃𑄬 𑄇𑄧𑄙 𑄥𑄬 𑄇𑄧𑄙 𑄇𑄰𑄱,
𑄇𑄧𑄝𑄨 𑄥𑄨𑄥𑄨𑄢𑄬 𑄇𑄧𑄣𑄧 :
'𑄝𑄨𑄏𑄪-𑄸𑄶𑄶𑄶 𑄃𑄬𑄏𑄬𑄢𑄴 𑄊𑄮𑄚𑄬𑄭
𑄥𑄧𑄁𑄇𑄧𑄣𑄧𑄚𑄴𑄮 𑄓𑄋𑄧𑄢𑄴 𑄦𑄧𑄝𑄧 𑄃𑄬𑄝𑄢𑄴,
𑄖𑄧𑄖𑄴𑄪𑄚𑄴 𑄘𑄮𑄣𑄴 𑄃𑄬𑄇𑄴𑄮 𑄇𑄧𑄝𑄨𑄖 𑄡𑄬𑄚𑄴 𑄛𑄬𑄭𑅁'
𑄃𑄬 𑄇𑄧𑄙 𑄥𑄬 𑄇𑄧𑄙 𑄇𑄧𑄙𑄬
𑄉𑄮𑄋𑄬 𑄡𑄢𑄴 𑄥𑄧𑄟𑄧𑄠𑄚𑄬,
𑄃𑄬 𑄞𑄨𑄘𑄨𑄢𑄬 𑄟𑄧𑄢𑄴 𑄟𑄮𑄉𑄬 𑄌 𑄝𑄚𑄬𑄭
𑄟𑄪𑄎𑄪𑄋𑄧𑄖𑄴 𑄃𑄚𑄬,
𑄇𑄧𑄝𑄨𑄘𑄉𑄨 𑄇𑄧𑄣𑄇𑄴 : '𑄚𑄧 𑄈𑄬𑄝𑄧𑄁, 𑄚𑄧 𑄈𑄬𑄝𑄧𑄁,
𑄞𑄖𑄴 𑄈𑄬𑄝𑄢𑄴 𑄃𑄧𑄖𑄴𑄧 𑄦𑄰𑄱𑄠𑄬—
𑄃𑄨𑄇𑄬𑄴 𑄊𑄧𑄢𑄧𑄖𑄴 𑄡𑄬𑄝𑄧𑄁𑅁'
𑄟𑄧𑄢𑄴 𑄟𑄮𑄉𑄬 𑄇𑄧𑄣𑄧 : '𑄇𑄨 𑄦𑄧𑄝𑄧, 𑄇𑄨 𑄦𑄧𑄝𑄧 𑄈𑄧,
𑄌𑄪𑄙𑄮 𑄟𑄪𑄠𑄬 𑄉𑄧𑄢𑄴𑄝 𑄇𑄨 𑄜𑄨𑄢𑄨 𑄡𑄬𑄭 𑄛𑄢𑄬?
𑄝𑄧𑄏𑄧 𑄚 𑄈𑄇𑄴𑄧𑄚𑄴,
𑄡𑄬𑄝 𑄃𑄠𑄴 𑄊𑄧𑄢𑄧𑄖𑄴, 𑄣𑄢𑄳𑄦𑄬𑅁'
𑄌-𑄛𑄚𑄨 𑄈𑄬𑄭 𑄘𑄬𑄭
𑄃 𑄈𑄇𑄴𑄧𑄚𑄴 𑄎𑄨𑄢𑄬𑄣𑄇𑄴
𑄖𑄢𑄴𑄛𑄧𑄢𑄴 𑄇𑄧𑄝𑄨𑄘𑄉𑄨 𑄝𑄨𑄘𑄬𑄠𑄴 𑄣𑄧𑄣𑄇𑄴𑅁
𑄃𑄨𑄌𑄬𑄴 𑄘𑄨𑄚𑄴𑄮𑄢𑄴 𑄇𑄧𑄙𑄚𑄨
𑄇𑄧𑄝𑄨𑄖𑄖𑄴 𑄗𑄧𑄣𑄪𑄁 𑄝𑄚𑄨
𑄟𑄧𑄚𑄧 𑄟𑄠𑄴 𑄎𑄧𑄚𑄧𑄟𑄚𑄴 𑄣𑄬𑄊 𑄗𑄮𑄇𑄴,
𑄟𑄚𑄴𑄎𑄳𑄠𑄧𑄢𑄴 𑄟𑄧𑄚𑄬 𑄟𑄧𑄚𑄬
𑄏𑄢𑄬 𑄏𑄢𑄬 𑄝𑄧𑄚𑄬 𑄝𑄧𑄚𑄬
𑄚𑄪𑄠𑄮 𑄇𑄧𑄙 𑄚𑄪𑄠𑄮 𑄛𑄘 𑄚𑄪𑄠𑄮 𑄉𑄧𑄢𑄨 𑄇𑄮𑄢𑄴 𑄃𑄪𑄙𑄮𑄇𑄴𑅁</p>

<p>𑅂 𑄘𑄭𑄪 𑅂</p>

<p>𑄟𑄭𑄪 𑄞𑄝𑄧𑄚𑄖𑄴 𑄛𑄧𑄣𑄪𑄁
𑄇𑄧𑄝𑄨𑄖 𑄣𑄬𑄊𑄨𑄝𑄢𑄴 𑄝𑄧𑄣𑄪𑄁—
𑄞𑄣𑄧𑄇𑄴 𑄞𑄨𑄣𑄮𑄚𑄴 𑄇𑄧𑄝𑄨𑄖 𑄣𑄬𑄊𑄚 𑄚𑄧 𑄦𑄧𑄢𑄴,
𑄇𑄧𑄝𑄨𑄘𑄉𑄨 𑄇𑄰𑄱 𑄡𑄬𑄭𑄠𑄧𑄚𑄴
𑄇𑄧𑄝𑄨𑄖 𑄣𑄬𑄊𑄨𑄝𑄢𑄴 𑄇𑄰𑄱𑄠𑄧𑄚𑄴—
𑄇𑄧𑄝𑄨𑄖𑄢𑄴 𑄇𑄧𑄙 𑄟𑄭𑄪 𑄞𑄝𑄧𑄋𑄧𑄢𑄴—
𑄞𑄬𑄘𑄬𑄢𑄴 𑄌𑄬𑄘𑄬𑄢𑄴 𑄟𑄧𑄚𑄬
𑄇𑄧𑄝𑄨𑄖 𑄃𑄬𑄏𑄬𑄭-𑄝 𑄇𑄬𑄚𑄬
𑄃𑄬 𑄇𑄧𑄙 𑄥𑄬 𑄇𑄧𑄙 𑄟𑄧𑄚𑄚𑄧𑄖𑄴 𑄃𑄚𑄧𑄋𑄧𑄢𑄴,
𑄖𑄪𑄠𑄮 𑄇𑄧𑄝𑄨𑄖 𑄚𑄧 𑄃𑄬𑄏𑄬
𑄦𑄨𑄘𑄮𑄖𑄴 𑄃𑄪𑄙𑄨𑄣𑄧 𑄥𑄬𑄎𑄬
𑄌𑄉𑄪𑄢𑄨𑄖𑄴𑄪𑄚𑄴 𑄎𑄨𑄢𑄬𑄚𑄴 𑄣𑄰𑄱𑄠𑄧𑄁
𑄦𑄃𑄮𑄎𑄬 𑄝𑄬𑄇𑄢𑄴 𑄦𑄰𑄱𑄠𑄧𑄁
𑄝𑄚𑄳𑄦 𑄝𑄰𑄱 𑄝𑄰𑄱 𑄈𑄋𑄧𑄢𑄴,
𑄥𑄧𑄟𑄧𑄠𑄴 𑄃𑄬𑄣𑄬 𑄓𑄨𑄥𑄴 
𑄚𑄧 𑄦𑄧𑄣𑄬 𑄝𑄨𑄑𑄨𑄞𑄨 𑄌𑄋𑄧𑄢𑄴𑅁
𑄃𑄬𑄇𑄴 𑄛𑄪𑄠𑄮𑄢𑄴 𑄝𑄛𑄴 𑄟𑄭𑄪, 𑄓𑄧𑄢𑄨𑄚𑄴 𑄦𑄧𑄣𑄧 𑄚𑄁
𑄇𑄪𑄟𑄨𑄣𑄴𑄣 𑄞𑄨𑄇𑄴𑄑𑄮𑄢𑄨𑄠𑄖𑄴 𑄛𑄧𑄢𑄬,
𑄟𑄮𑄉𑄮 𑄚𑄁 𑄚𑄨𑄢𑄴𑄟𑄧𑄣, 𑄡𑄧𑄘𑄧𑄛𑄧𑄘𑄬 𑄇𑄮𑄌𑄴 𑄛𑄁
𑄌𑄨𑄉𑄮𑄚𑄴𑄌𑄉𑄮𑄚𑄴 𑄌𑄉𑄪𑄢𑄨 𑄃𑄬𑄇𑄴𑄇𑄚𑄴 𑄉𑄧𑄢𑄬𑅁</p>

<p>𑄇𑄨𑄠𑄰𑄱 𑄇𑄨𑄠𑄰𑄱 𑄛𑄪𑄏𑄮𑄢𑄴 𑄉𑄧𑄢𑄧𑄚𑄴 𑄊𑄧𑄢𑄧𑄢𑄴 𑄟𑄚𑄴𑄎𑄳𑄠𑄧𑄢𑄬 :
'𑄌𑄉𑄪𑄢𑄨𑄖𑄴𑄪𑄚𑄴 𑄎𑄨𑄢𑄚𑄴 𑄣𑄰𑄱 
𑄦𑄃𑄮𑄎𑄬 𑄝𑄬𑄇𑄢𑄴 𑄦𑄰𑄱
𑄥𑄳𑄠𑄟𑄧𑄣𑄬 𑄃𑄨𑄇𑄬𑄴 𑄇𑄨 𑄉𑄧𑄢𑄬?'
𑄇𑄨𑄠𑄮 𑄇𑄧𑄚𑄴 : '𑄈𑄠𑄴-𑄘𑄠𑄴 𑄊𑄪𑄟𑄴 𑄡𑄠𑄴, 𑄝𑄬𑄢𑄠𑄴 𑄌𑄬𑄢𑄠𑄴'
𑄇𑄨𑄠𑄮 𑄇𑄧𑄚𑄴 : '𑄣𑄎𑄴 𑄚𑄬𑄭—
𑄝𑄰𑄱 𑄝𑄰𑄱 𑄟𑄮𑄉𑄮𑄢𑄴 𑄇𑄚𑄳𑄦𑄖𑄴 𑄌𑄧𑄢𑄬—'
𑄇𑄨𑄠𑄮 𑄇𑄧𑄚𑄴 : '𑄇𑄧𑄝𑄨𑄝𑄧𑄢𑄴—'
𑄇𑄨𑄠𑄮 𑄇𑄧𑄚𑄴 : '𑄃𑄣𑄴𑄏𑄨𑄢𑄴 𑄈𑄪𑄁𑄉𑄧𑄢𑄴—'</p>

<p>𑄇𑄨𑄠𑄮 𑄇𑄧𑄚𑄴 : '𑄞𑄢𑄨 𑄥𑄪𑄉𑄬 𑄃𑄊𑄬,
𑄝𑄰𑄱 𑄝𑄰𑄱 𑄈𑄬𑄭 𑄛𑄬𑄣𑄬
𑄃 𑄇𑄨 𑄛𑄧𑄢𑄚𑄬 𑄟𑄊𑄬𑅁'
𑄇𑄨𑄠𑄮 𑄇𑄧𑄚𑄴 : '𑄥𑄪𑄈𑄴 𑄚𑄧𑄠𑄴, 𑄥𑄪𑄈𑄴 𑄚𑄧𑄠𑄴,
𑄥𑄪𑄉𑄬-𑄃𑄧 𑄞𑄪𑄘𑄬 𑄇𑄨𑄣𑄠𑄴 𑄞𑄬𑄣𑄬—
𑄥𑄪𑄉𑄧𑄖𑄴-𑄃𑄧 𑄘𑄪𑄈𑄴 𑄗𑄠𑄴
𑄇𑄧𑄝𑄣𑄧𑄖𑄴 𑄣𑄬𑄊 𑄗𑄬𑄣𑄬!'
𑄇𑄧𑄝𑄨 𑄘𑄁𑄉𑄪𑄘𑄉𑄨 𑄣𑄧𑄉𑄬 𑄃𑄝𑄙 𑄘𑄬𑄊 𑄦𑄧𑄣𑄬
𑄛𑄪𑄏𑄮𑄢𑄴 𑄉𑄧𑄢𑄧𑄚𑄴 : '𑄇𑄧𑄝𑄨𑄖 𑄇𑄬𑄎𑄚𑄴 𑄣𑄬𑄊𑄧𑄢𑄴?'
𑄟𑄧 𑄃𑄧𑄥𑄪𑄉𑄧𑄢𑄴 𑄇𑄧𑄙 𑄝𑄪𑄏𑄬𑄟𑄴 𑄇𑄨𑄋𑄨𑄢𑄨 𑄇𑄢𑄬—
𑄟𑄭𑄪 𑄇𑄧𑄁 : '𑄇𑄧𑄝𑄨𑄖 𑄣𑄬𑄊𑄚 𑄚𑄧 𑄦𑄧𑄢𑄴—
𑄝𑄳𑄣𑄓𑄴 𑄛𑄳𑄢𑄬𑄥𑄢𑄚𑄴 𑄝𑄢𑄬𑅁'
𑄇𑄨𑄠𑄮 𑄇𑄧𑄚𑄴 : '𑄥𑄧𑄟𑄧𑄠𑄴 𑄇𑄨𑄋𑄨𑄢𑄨 𑄇𑄘𑄧𑄢𑄴?'
𑄇𑄨𑄠𑄮 𑄇𑄧𑄚𑄴 : '𑄦𑄘𑄧𑄢𑄴 𑄝𑄋𑄮𑄢𑄨𑄠𑄬 𑄗𑄬𑄝𑄧𑄢𑄧𑄇𑄴 𑄈𑄢𑄴—
𑄊𑄧𑄢𑄧 𑄞𑄨𑄘𑄨𑄢𑄬 𑄞𑄪𑄎𑄮𑄣𑄴 𑄡𑄢𑄴,
𑄥𑄬 𑄥𑄧𑄟𑄢𑄬 𑄥𑄧𑄟𑄧𑄠𑄚𑄬 𑄇𑄰𑄱 𑄡𑄢𑄴
𑄟𑄪𑄎𑄪𑄋𑄬 𑄒𑄬𑄋𑄧 𑄈𑄪𑄌𑄴 𑄦𑄪𑄎𑄬 𑄜𑄬𑄣𑄬𑄝𑄢𑄴,
𑄚𑄧 𑄦𑄧𑄣𑄬 𑄞𑄣𑄬𑄘𑄴 𑄚𑄧 𑄃𑄬𑄝𑄧 𑄎𑄪𑄟𑄴𑄮 𑄎𑄘𑄧𑄢𑄴𑅁
𑄎𑄩𑄝𑄧𑄚𑄧𑄢𑄴 𑄛𑄧𑄗𑄴 𑄖𑄭𑄪 𑄇𑄨𑄋𑄨𑄢𑄨 𑄇𑄘𑄧𑄢𑄴?'</p>

<p>𑅂 𑄖𑄨𑄚𑄴 𑅂</p>

<p>𑄟𑄧 𑄟𑄧𑄚𑄧 𑄇𑄧𑄙 𑄟𑄭𑄪 𑄖𑄧𑄟𑄢𑄬 𑄇𑄧𑄋𑄧𑄢𑄴 : 
𑄎𑄇𑄧-𑄢𑄴 𑄥𑄧𑄟𑄢𑄬 𑄖𑄪𑄟𑄨 𑄡𑄨𑄉𑄪𑄚𑄬 𑄊𑄪𑄚𑄴𑄎𑄨-𑄟𑄪𑄚𑄴𑄎𑄨 𑄃𑄊𑄧
𑄖𑄧𑄟 𑄝𑄬𑄉𑄧𑄢𑄬 𑄟𑄧𑄢𑄴 𑄎𑄪 𑄎𑄪 𑄘𑄳𑄠𑄧𑄋𑄧𑄢𑄴,
𑄟𑄧 𑄟𑄧𑄚𑄧 𑄟𑄠𑄴 𑄖𑄧𑄟 𑄘𑄮𑄣𑄴 𑄟𑄧𑄚𑄚𑄨
𑄜𑄪𑄣𑄴𑄥𑄧𑄢 𑄥𑄚𑄴 𑄃𑄬𑄉𑄬 𑄃𑄬𑄉𑄬 𑄉𑄙𑄬𑄭 𑄣𑄧𑄋𑄧𑄢𑄴𑅁
𑄇𑄧𑄚𑄴𑄚 𑄇𑄧𑄠𑄴 𑄖𑄧𑄟 𑄣𑄧𑄉𑄬 𑄟𑄭𑄪 𑄚𑄬𑄭?
𑄖𑄪𑄟𑄨 𑄃𑄊𑄧, 𑄖𑄪𑄟𑄨 𑄗𑄬𑄝 𑄟𑄧 𑄃𑄬 𑄝𑄪𑄉𑄧𑄖𑄴 𑄎𑄧𑄚𑄧𑄟𑄚𑄴,
𑄝𑄚𑄳𑄦 𑄇𑄨 𑄥𑄣𑄬 𑄌𑄮𑄊𑄮𑄢𑄴 𑄘𑄬𑄊𑄭 𑄘𑄬𑄊?
𑄦𑄝𑄨𑄣𑄬𑄌𑄴 𑄢𑄧𑄣𑄧, 𑄝𑄪𑄇𑄴 𑄌𑄨𑄢𑄨 𑄘𑄬𑄊𑄚 𑄚𑄧 𑄦𑄧𑄣𑄧 𑄃𑄬 𑄟𑄧𑄚𑄚𑄴𑅁</p>

<p>𑄖𑄧𑄟𑄢𑄬 𑄟𑄭𑄪 𑄞𑄢𑄨 𑄇𑄮𑄌𑄴𑄛𑄁
𑄥𑄬𑄚𑄧𑄖𑄳𑄠𑄠𑄴 𑄟𑄭𑄪 𑄇𑄧𑄁 𑄡𑄨𑄙𑄪 𑄡𑄬𑄘𑄪𑄁 𑄌𑄁,
𑄎𑄩𑄝𑄧𑄚𑄧𑄢𑄴 𑄛𑄧𑄙𑄬 𑄛𑄧𑄙𑄬 𑄦𑄘𑄨 𑄡𑄘𑄬 𑄡𑄘𑄬
𑄎𑄚𑄧𑄁 𑄃𑄬𑄇𑄴𑄘𑄨𑄚𑄴 𑄗𑄪𑄟𑄴 𑄦𑄧𑄝𑄧 𑄃𑄟 𑄎𑄨𑄁𑄇𑄚𑄨,
𑄟𑄧𑄢𑄧𑄕𑄧𑄢𑄴 𑄛𑄧𑄢𑄬-𑄃𑄮 𑄣𑄬𑄊 𑄗𑄬𑄝𑄧 𑄖𑄧𑄟 𑄚𑄁
𑄗𑄬𑄭 𑄡𑄬𑄝𑄧 𑄖𑄧𑄟 𑄇𑄧𑄙 𑄖𑄧𑄟 𑄘𑄮𑄣𑄴 𑄟𑄧𑄚𑄚𑄨 :
𑄟𑄧𑄢𑄴 𑄛𑄧𑄙𑄬 𑄟𑄭𑄪 𑄟𑄧𑄢𑄴 𑄙𑄧𑄉𑄬 𑄦𑄘𑄧𑄋𑄧𑄢𑄴,
𑄟𑄭𑄪-𑄃𑄧 𑄘𑄧 𑄞𑄝𑄧𑄋𑄧𑄢𑄴—
𑄥𑄬𑄭 𑄘𑄮𑄣𑄴 𑄘𑄨𑄚𑄴 𑄇𑄧𑄟𑄧𑄣𑄬 𑄃𑄬𑄝𑄧
𑄢𑄙𑄟𑄧𑄚𑄬 𑄟𑄪𑄎𑄪𑄋𑄧𑄖𑄴 𑄃𑄬𑄭 𑄃𑄟𑄢𑄬 𑄇𑄧𑄝𑄧 :
'𑄞𑄣𑄧𑄇𑄴 𑄝𑄧𑄏𑄧𑄢𑄴 𑄛𑄧𑄢𑄬 𑄚𑄪𑄠𑄮 𑄝𑄬𑄣𑄧 𑄛𑄧𑄦𑄴𑄢𑄬 𑄃 𑄘𑄬𑄊 𑄦𑄧𑄣𑄧—
𑄃𑄬𑄏𑄧 𑄖𑄬𑄦𑄴 𑄢𑄬𑄖𑄴 𑄡𑄬𑄭 𑄘𑄨-𑄌𑄮𑄊𑄮𑄖𑄴 𑄘𑄨𑄚𑄧 𑄛𑄧𑄦𑄴𑄢𑄴 𑄃𑄬𑄣𑄧𑅁'
𑄟𑄭𑄪 𑄖𑄧𑄟𑄢𑄬 𑄇𑄧𑄋𑄧𑄢𑄴 :
𑄘𑄮𑄣𑄴 𑄃𑄬𑄇𑄴𑄮 𑄇𑄧𑄝𑄨𑄖 𑄣𑄬𑄊𑄚 𑄚𑄧 𑄦𑄧𑄢𑄴—
𑄃𑄬 𑄟𑄧𑄚𑄧-𑄘𑄪𑄈𑄴 𑄝𑄪𑄏𑄬𑄟𑄴 𑄇𑄨𑄋𑄨𑄢𑄨 𑄇𑄢𑄬!
𑄣𑄋𑄮𑄚𑄨 𑄦𑄃𑄮𑄎𑄧𑄢𑄴 𑄟𑄧𑄢𑄴 𑄃𑄬𑄏𑄧 𑄚𑄧 𑄃𑄬𑄣𑄧,
𑄛𑄪𑄢𑄮𑄚𑄮 𑄥𑄪𑄘𑄨𑄚𑄪𑄚𑄴 𑄇𑄪𑄙𑄪 𑄇𑄨𑄋𑄨𑄢𑄨 𑄦𑄢𑄬𑄭 𑄉𑄬𑄣𑄧—
𑄉𑄪𑄎𑄪𑄢𑄨 𑄉𑄪𑄎𑄪𑄢𑄨 𑄟𑄧𑄚𑄚𑄬 𑄇𑄚𑄬𑄢𑄴
𑄇𑄨 𑄘𑄪𑄊𑄧𑄢𑄴 𑄃𑄉𑄪𑄚𑄴 𑄞𑄨𑄘𑄨𑄢𑄬 𑄦𑄋𑄬𑄢𑄴
𑄃𑄬 𑄝𑄪𑄉𑄧𑄢𑄴 𑄎𑄣 𑄝𑄪𑄏𑄬𑄟𑄴 𑄇𑄨𑄋𑄨𑄢𑄨 𑄇𑄢𑄬!
𑄙𑄧𑄚𑄴𑄛𑄪𑄘𑄨 𑄣𑄋𑄮𑄚𑄨𑄢𑄴
𑄣𑄁 𑄢𑄙𑄟𑄧𑄚𑄴 𑄝𑄩𑄢𑄴
𑄃𑄬𑄣𑄬 𑄖𑄬𑄦𑄴 𑄘𑄬𑄊 𑄦𑄧𑄣𑄬 𑄞𑄋𑄨 𑄇𑄮𑄟𑄴 𑄖𑄢𑄬𑅁
𑄟𑄪𑄧𑄭 𑄖𑄧𑄟𑄢𑄬 𑄇𑄧𑄋𑄧𑄢𑄴 :
𑄥𑄪𑄉𑄧𑄘𑄨𑄚𑄴 𑄚𑄪𑄠𑄮 𑄉𑄧𑄢𑄨 𑄜𑄨𑄢𑄨 𑄃 𑄃𑄬𑄣𑄬
𑄝𑄨𑄏𑄪𑄛𑄬𑄉𑄬 𑄝𑄨𑄏𑄪𑄉𑄩𑄖𑄴 𑄦𑄃𑄮𑄎𑄬 𑄉𑄬𑄣𑄬
𑄢𑄬𑄖𑄴 𑄡𑄬𑄭 𑄘𑄬𑄊 𑄘𑄨𑄣𑄬 𑄝𑄬𑄣𑄧-𑄥𑄧𑄘𑄧𑄉𑄧𑄢𑄴—
𑄥𑄬𑄇𑄬𑄴 𑄖𑄬𑄦𑄴 𑄇𑄧𑄝𑄨𑄖 𑄣𑄬𑄊 𑄦𑄧𑄝𑄧 𑄟𑄧𑄢𑄴;
𑄟𑄭𑄪 𑄖𑄧𑄟𑄢𑄬 𑄇𑄧𑄋𑄧𑄢𑄴 :
𑄘𑄮𑄣𑄴 𑄘𑄮𑄣𑄴 𑄜𑄪𑄣𑄪𑄚𑄬 𑄘𑄮𑄣𑄴 𑄦𑄎𑄨 𑄦𑄎𑄨𑄣𑄬
𑄚𑄪𑄘𑄨 𑄚𑄪𑄘𑄨 𑄝𑄪𑄠𑄬𑄢𑄬 𑄃𑄧𑄎𑄨𑄢𑄬𑄚𑄴 𑄚𑄎𑄨𑄣𑄬
𑄥𑄢 𑄢𑄬𑄖𑄴 𑄏𑄧𑄢𑄨 𑄛𑄧𑄣𑄬 𑄟𑄨𑄙𑄬 𑄎𑄪𑄚𑄮 𑄛𑄧𑄦𑄴𑄢𑄴—
𑄥𑄬𑄇𑄬𑄴 𑄖𑄬𑄦𑄴 𑄇𑄧𑄝𑄨𑄖 𑄣𑄬𑄊 𑄦𑄧𑄝𑄧 𑄟𑄧𑄢𑄴𑅁
𑄘𑄨𑄚𑄬 𑄘𑄨𑄚𑄴 𑄡𑄢𑄴, 𑄢𑄬𑄘𑄬 𑄢𑄬𑄖𑄴 𑄃𑄬𑄏𑄬
𑄥𑄬 𑄥𑄧𑄟𑄢𑄬 𑄥𑄪𑄈𑄴-𑄘𑄪𑄊𑄧 𑄇𑄧𑄙𑄚𑄨 𑄟𑄧𑄚𑄧𑄖𑄴 𑄃𑄬𑄭 𑄃𑄬𑄭 𑄊𑄬𑄎𑄬,
𑄘𑄨𑄚𑄴 𑄡𑄬𑄝𑄧 𑄇𑄧𑄙 𑄗𑄬𑄝𑄧,
𑄟𑄧𑄚𑄴𑄛𑄬𑄉𑄬 𑄟𑄧𑄚𑄬 𑄟𑄧𑄚𑄬 𑄥𑄪𑄈𑄴-𑄘𑄪𑄊𑄧 𑄉𑄩𑄖𑄴 𑄉𑄬𑄝𑄧;
𑄘𑄧𑄎𑄳𑄠𑄖𑄴 𑄔𑄬𑄃𑄮 𑄃𑄪𑄙𑄬
𑄝𑄉𑄚𑄧𑄖𑄴 𑄜𑄪𑄣𑄴 𑄜𑄪𑄘𑄬
𑄟𑄧 𑄟𑄧𑄚𑄧𑄇𑄧𑄙 𑄟𑄧𑄚𑄧 𑄟𑄠𑄴 𑄟𑄧𑄚𑄧 𑄞𑄨𑄘𑄨𑄢𑄬 𑄢𑄧𑄣𑄧—
𑄘𑄮𑄣𑄴 𑄃𑄬𑄇𑄴𑄮 𑄇𑄧𑄝𑄨𑄖 𑄟𑄧𑄢𑄴
𑄃𑄬𑄏𑄧 𑄥𑄧𑄁 𑄣𑄬𑄊𑄚 𑄚𑄧 𑄦𑄧𑄣𑄧𑅁 </p>

<p>
𑄦𑄧𑄇𑄴</p>

<p>𑄟𑄧 𑄟𑄝𑄮𑄢𑄬 𑄟𑄭𑄪 𑄟 𑄓𑄉𑄨 𑄚𑄧 𑄛𑄢𑄨𑄟𑄴
𑄟𑄧 𑄇𑄧𑄙𑄣𑄰𑄱 𑄟𑄭𑄪 𑄇𑄧𑄙 𑄇𑄰𑄱 𑄚𑄧 𑄛𑄢𑄨𑄟𑄴
𑄥𑄨𑄠𑄚𑄴 𑄇𑄨𑄋𑄨𑄢𑄨 𑄦𑄧𑄝𑄧?
𑄟𑄧 𑄇𑄧𑄙𑄣𑄰𑄱 𑄟𑄭𑄪 𑄥𑄧𑄝𑄧𑄚𑄬 𑄘𑄬𑄊𑄧𑄁
𑄟𑄧𑄢𑄴 𑄇𑄧𑄙𑄚𑄨 𑄦𑄃𑄮𑄎𑄬 𑄣𑄬𑄊𑄧𑄁
𑄇𑄧𑄚𑄴𑄚 𑄥𑄨𑄝𑄬 𑄥𑄨𑄠𑄚𑄨 𑄇𑄢𑄨 𑄖𑄬 𑄣𑄧𑄝𑄧?</p>

<p>𑄟𑄧 𑄟𑄝𑄮 𑄟𑄧𑄢𑄬 𑄡𑄬 𑄞𑄌𑄴 𑄥𑄨𑄉𑄨𑄠𑄬
𑄥𑄧𑄝𑄧𑄚𑄴 𑄘𑄬𑄝𑄢𑄴 𑄣𑄣𑄮𑄌𑄴 𑄘𑄬𑄊𑄬𑄭𑄠𑄬
𑄥𑄬𑄭 𑄞𑄎𑄬 𑄟𑄭𑄪 𑄇𑄧𑄙 𑄇𑄧𑄁,
𑄡𑄬 𑄟𑄚𑄬𑄭 𑄡𑄨𑄙𑄪 𑄎𑄧𑄚𑄧𑄟𑄴 𑄣𑄧𑄝𑄧
𑄖𑄢𑄴 𑄇𑄧𑄙 𑄣𑄰𑄱 𑄖𑄬 𑄇𑄧𑄙 𑄇𑄧𑄝𑄧
	𑄦𑄧𑄇𑄴 𑄃𑄊𑄬 𑄖𑄢𑄴
	𑄥𑄧𑄝𑄧𑄚𑄴 𑄘𑄬𑄊𑄨𑄝𑄢𑄴
	𑄎𑄩𑄝𑄧𑄚𑄧𑄢𑄴 𑄗𑄪𑄟𑄴 𑄥𑄧𑄁𑅁 </p>

<p>
𑄥𑄧𑄝𑄧𑄚𑄧𑄢𑄴 𑄖𑄚𑄴𑄏𑄁 𑄃𑄨𑄙𑄪 𑄒𑄨𑄠𑄬𑄭 𑄚𑄧 𑄗𑄠𑄴</p>

<p>𑄛𑄨𑄢𑄨 𑄛𑄧𑄢𑄬 𑄛𑄨𑄢𑄨 𑄎𑄪𑄟𑄴𑄧𑄠𑄴 𑄃𑄨𑄙𑄪
𑄡𑄨𑄙𑄪 𑄖𑄢𑄴 𑄃𑄉𑄧 𑄛𑄨𑄢𑄨𑄉𑄪𑄚𑄮𑄢𑄴 𑄣𑄮-𑄢𑄴 𑄥𑄨𑄋𑄮𑄢𑄴 𑄇𑄪𑄝𑄨 𑄃𑄊𑄬
𑄃 𑄇𑄪𑄝𑄨 𑄃𑄊𑄬 𑄎𑄨𑄁𑄇𑄚𑄨 𑄖𑄧𑄢𑄬𑄭 𑄢𑄊𑄬𑄝𑄢𑄴 𑄣𑄣𑄮𑄎𑄧𑄢𑄴 𑄥𑄨𑄋𑄮𑄢𑄴,
𑄃𑄬-𑄟𑄪𑄢𑄮𑄖𑄴𑄪𑄚𑄴 𑄃𑄮-𑄟𑄪𑄢𑄮
𑄖𑄢𑄴 𑄇𑄬𑄭𑄠𑄬𑄢𑄴 𑄊𑄟𑄬 𑄝𑄧𑄣 𑄦𑄰𑄱 𑄃𑄪𑄙𑄬 𑄡𑄬 𑄟𑄘𑄨
𑄥𑄬-𑄟𑄘𑄨𑄖𑄴 𑄎𑄪𑄟𑄴 𑄉𑄧𑄢𑄬, 𑄙𑄚𑄴 𑄇𑄪𑄎𑄬
𑄥𑄬 𑄥𑄧𑄟𑄢𑄬 𑄇𑄪𑄎𑄬 𑄜𑄧𑄣𑄴𑄛𑄉𑄮𑄢𑄴 𑄃 𑄣𑄘𑄛𑄘𑄢𑄴 𑄝𑄨𑄎𑄴𑄝𑄨𑄎𑄨𑄘𑄨…
𑄣𑄢𑄳𑄦𑄬 𑄣𑄢𑄳𑄦𑄬 𑄥𑄧𑄝𑄧𑄚𑄧𑄢𑄴 𑄝𑄨𑄎𑄨 𑄉𑄬𑄎𑄬𑄭 𑄃𑄪𑄙𑄬
𑄖𑄬𑄦𑄴 𑄚𑄳𑄦𑄨𑄉𑄨𑄣𑄨 𑄃𑄬𑄏𑄬 𑄣𑄧𑄏 𑄣𑄧𑄏 𑄙𑄚𑄴𑄥𑄨𑄎𑄬,
𑄛𑄉𑄚 𑄉𑄬𑄣𑄧𑄁 𑄚𑄧 𑄦𑄧𑄣𑄬 𑄇𑄧𑄝𑄧𑄢𑄧𑄇𑄴, 𑄦𑄧𑄣𑄬𑄞𑄧 𑄝𑄨𑄚𑄨 𑄙𑄚𑄧𑄢𑄴
𑄞𑄪𑄢𑄪𑄁 𑄞𑄪𑄢𑄪𑄁, 𑄖𑄪𑄟𑄴𑄝𑄌𑄴 𑄝𑄪𑄠𑄬𑄢𑄬 𑄞𑄎𑄬𑄭 𑄚𑄬𑄎𑄠𑄴 𑄘𑄫𑄢𑄧𑄖𑄴…
				    𑄞𑄣𑄧𑄇𑄴 𑄘𑄫𑄢𑄧𑄖𑄴…
𑄎𑄪𑄟𑄴𑄧𑄠𑄴 𑄝𑄪𑄇𑄴𑄞𑄧𑄢𑄧𑄚𑄴 𑄚𑄨𑄏𑄬𑄌𑄴 𑄑𑄚𑄨 𑄣𑄧𑄠𑄴,
𑄛𑄉𑄚 𑄙𑄚𑄴 𑄃 𑄜𑄧𑄣𑄴𑄛𑄉𑄮𑄢𑄧𑄢𑄴 𑄟𑄨𑄙𑄬 𑄟𑄨𑄙𑄬 𑄖𑄪𑄟𑄴𑄝𑄌𑄴
𑄃𑄞𑄧𑄢𑄴 𑄈𑄠𑄴 𑄥𑄧𑄝𑄧𑄚𑄧𑄢𑄴 𑄛𑄨𑄌𑄴𑄍𑄮𑄣𑄴 𑄇𑄧𑄣𑄧𑄉𑄧𑄖𑄴…</p>

<p>𑄈𑄣𑄨𑄇𑄴, 𑄃𑄨𑄙𑄪 𑄥𑄧𑄟𑄧𑄠𑄧𑄢𑄴 𑄚𑄣𑄴 𑄦𑄘𑄬 𑄃𑄪𑄉𑄪𑄙𑄮 𑄞𑄧𑄠𑄴,
𑄝𑄬𑄥𑄪𑄚𑄴𑄎𑄪𑄉𑄧𑄢𑄴 𑄃𑄪𑄎𑄧𑄚𑄨-𑄣𑄟𑄧𑄚𑄨𑄢𑄴 𑄢𑄧 𑄦𑄟𑄨𑄎𑄬
𑄎𑄪𑄟𑄴𑄮𑄢𑄴 𑄃𑄪𑄎𑄪𑄥𑄪𑄢𑄪𑄁 𑄟𑄧𑄚𑄧𑄢𑄴 𑄃𑄪𑄙𑄮𑄚𑄧𑄖𑄴,
𑄟𑄧𑄚𑄧 𑄘𑄧𑄎𑄳𑄠𑄖𑄴 𑄖𑄪𑄝𑄮𑄣𑄴 𑄃𑄪𑄙𑄬 𑄃 𑄓𑄪𑄝𑄬—
𑄃𑄨𑄙𑄪, 𑄃𑄬𑄭 𑄦𑄬𑄣𑄴 𑄟𑄮𑄚𑄴-𑄖𑄢𑄪𑄟𑄴-𑄖𑄚𑄴𑄏𑄁,
𑄉𑄪𑄢𑄧𑄣𑄧𑄉𑄧 𑄃 𑄛𑄬𑄉𑄮 𑄇𑄧𑄣𑄧𑄇𑄣
𑄎𑄪𑄟𑄴𑄮𑄢𑄴 𑄎𑄪𑄟𑄴-𑄃𑄘𑄟𑄴-𑄌𑄉𑄣-𑄎𑄉-𑄊𑄧𑄢𑄴𑄘𑄮𑄢𑄴 𑄉𑄬𑄚𑄴𑄘𑄬𑄣𑄴 𑄘𑄨𑄠𑄬𑄭
𑄘𑄧𑄝𑄴𑄘𑄧𑄝𑄝𑄧𑄣𑄢𑄴 𑄝𑄧𑄎𑄧𑄁 𑄥𑄪𑄣𑄴𑄪𑄉𑄧𑄢𑄴 𑄎𑄣𑄬,
𑄜𑄨𑄖𑄴𑄨𑄢𑄴 𑄇𑄪𑄣𑄪𑄇𑄴 𑄛𑄚𑄨𑄖𑄴 𑄟𑄎𑄧 𑄥𑄚𑄴 𑄚𑄧 𑄛𑄖𑄬𑄴
			𑄎𑄨𑄁𑄇𑄚𑄨 𑄇𑄘𑄠𑄴 𑄛𑄢—
𑄈𑄇𑄴𑄧𑄚𑄧𑄢𑄴 𑄢𑄳𑄦 𑄚𑄬𑄭 𑄛𑄧𑄢𑄚𑄧𑄢𑄴; 𑄖𑄪𑄠𑄮 𑄎𑄨𑄁𑄇𑄚𑄨𑄢𑄴 𑄚𑄣𑄴 
				𑄃𑄨𑄙𑄪 𑄒𑄨𑄠𑄬𑄭 𑄚𑄧 𑄗𑄠𑄴
𑄥𑄧𑄟𑄧𑄠𑄧𑄢𑄴 𑄚𑄣𑄴 𑄡𑄬𑄙𑄧𑄇𑄴 𑄃𑄪𑄉𑄪𑄙𑄮 𑄦𑄧𑄘𑄧 𑄥𑄖𑄴—
			𑄟𑄚𑄬𑄭𑄣𑄧𑄉𑄬 𑄝𑄎𑄨 𑄗𑄬𑄝𑄢𑄴 𑄌𑄚𑄴,
𑄟𑄪𑄎𑄪𑄋𑄮 𑄛𑄨𑄢𑄨𑄖𑄳𑄠𑄠𑄴 𑄎𑄪𑄇𑄴𑄮𑄣𑄴 𑄉𑄧𑄢𑄨 𑄘𑄨 𑄡𑄬𑄝𑄢𑄴 𑄌𑄚𑄴 𑄛𑄨𑄌𑄴𑄍𑄮𑄣𑄴 𑄛𑄧𑄗𑄴—
𑄥𑄬𑄚𑄧𑄖𑄳𑄠𑄠𑄴, 𑄃𑄨𑄙𑄪 𑄇𑄧𑄚𑄧 𑄈𑄬𑄛𑄴 𑄥𑄧𑄝𑄧𑄚𑄧𑄢𑄴 𑄖𑄚𑄴𑄏𑄁 𑄒𑄨𑄠𑄬𑄭 𑄚𑄧 𑄗𑄠𑄴,
𑄓𑄋𑄧𑄢𑄴 𑄘𑄧𑄎𑄳𑄠𑄢𑄴 𑄃𑄪𑄘𑄨𑄎𑄬 𑄡𑄢𑄴 𑄉𑄧𑄋𑄬𑄭 𑄡𑄚—
𑄥𑄮𑄚-𑄢𑄧𑄁 𑄎𑄪𑄟𑄧𑄢𑄴 𑄖𑄧𑄎𑄨𑄟𑄴 𑄙𑄢𑄎𑄬 𑄥𑄧𑄝𑄧𑄚𑄧𑄢𑄴 𑄝𑄨𑄎𑄨 𑄇𑄪𑄎𑄬 
					𑄟𑄪𑄎𑄪𑄋𑄮 𑄘𑄨𑄚𑄧𑄢𑄴
𑄎𑄪𑄟𑄴𑄧𑄠𑄴 𑄖𑄢𑄴 𑄃𑄧𑄎𑄢𑄴 𑄟𑄧𑄚𑄧𑄢𑄴 𑄛𑄨𑄖𑄴𑄗𑄨𑄟𑄨𑄢𑄴 𑄝𑄧𑄣 𑄟𑄘𑄨𑄖𑄴… </p>

<p>
𑄃𑄨𑄌𑄬𑄴𑄖𑄴𑄪𑄚𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄴 𑄛𑄧𑄢𑄬
(𑄇𑄧𑄝𑄨𑄉𑄪𑄢𑄪 𑄢𑄧𑄝𑄨𑄚𑄴𑄘𑄳𑄢𑄧𑄚𑄗𑄴 𑄒𑄉𑄪𑄢𑄧𑄖𑄴𑄪𑄚𑄴 𑄈𑄬𑄟 𑄌𑄬𑄭)</p>

<p>𑄃𑄨𑄌𑄬𑄴𑄖𑄴𑄪𑄚𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄴 𑄛𑄧𑄢𑄬 
𑄇𑄧𑄚𑄴 𑄎𑄪𑄟𑄴𑄮 𑄝𑄧𑄚𑄴𑄘 𑄖𑄭𑄪 
	𑄟𑄧𑄢𑄴 𑄇𑄧𑄝𑄨𑄖𑄝𑄮 𑄟𑄙𑄧𑄢𑄴
	𑄦𑄧𑄣𑄬𑄞𑄧 𑄦𑄃𑄮𑄌𑄴 𑄉𑄧𑄢𑄨,
𑄟𑄭𑄪 𑄘𑄧 𑄖𑄧𑄢𑄴 𑄇𑄧𑄙 𑄞𑄝𑄧𑄋𑄧𑄢𑄴—
	𑄞𑄝𑄧𑄋𑄧𑄢𑄴 𑄟𑄫𑄢𑄧𑄖𑄴 𑄛𑄧𑄢𑄨—
𑄌𑄨𑄖𑄴𑄘𑄨𑄊𑄮𑄣𑄴 𑄇𑄮𑄌𑄴𑄛𑄚 𑄛𑄙𑄋𑄧𑄢𑄴 𑄖𑄧𑄢𑄬,
𑄡𑄬 𑄖𑄭𑄪 𑄟𑄧𑄖𑄴𑄪𑄚𑄴 𑄃𑄨𑄌𑄬𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄴 𑄛𑄧𑄢𑄬𑅁
𑄟𑄧𑄢𑄴 𑄞𑄢𑄨 𑄦𑄃𑄮𑄌𑄴 𑄦𑄧𑄢𑄴 𑄎𑄚𑄨𑄝𑄢𑄴
𑄟𑄪𑄎𑄪𑄋𑄧𑄢𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄧𑄢𑄴 𑄘𑄨𑄚𑄪𑄚𑄴
𑄟𑄪𑄎𑄪𑄋𑄮𑄖𑄴 𑄑𑄚𑄨 𑄃𑄚𑄨𑄝𑄢𑄴,
𑄎𑄚𑄨𑄝𑄢𑄴 𑄖𑄧 𑄘𑄨𑄚𑄴𑄈𑄬𑄚𑄴 𑄇𑄨𑄋𑄨𑄢𑄨 𑄇𑄨𑄋𑄨𑄢𑄨 𑄡𑄢𑄴—
𑄎𑄨𑄁𑄇𑄚𑄨𑄢𑄴 𑄘𑄨𑄚𑄪𑄚𑄴 𑄖𑄧𑄢𑄴
	𑄥𑄧𑄟𑄧𑄠𑄧𑄢𑄴 𑄉𑄁 𑄇𑄨𑄋𑄨𑄢𑄨 𑄉𑄧𑄢𑄧𑄢𑄴 𑄛𑄢𑄴
𑄟𑄧𑄖𑄴𑄪𑄚𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄴 𑄛𑄧𑄢𑄬𑅁
	𑄦𑄃𑄮𑄌𑄴 𑄇𑄨 𑄚𑄧 𑄦𑄧𑄢𑄴 𑄖𑄧𑄢𑄴
𑄟𑄙𑄘𑄬 𑄟𑄙𑄘𑄬 𑄇𑄧𑄝𑄨𑄖𑄝𑄮 𑄟𑄧𑄢𑄴,
	𑄖𑄧𑄖𑄴𑄪𑄚𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄴 𑄃𑄉𑄬
	𑄥𑄨𑄝𑄬 𑄇𑄧𑄚𑄴 𑄇𑄧𑄝𑄨
𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄧𑄢𑄴 𑄟𑄪𑄎𑄪𑄋𑄮𑄢𑄴 𑄇𑄧𑄙
	𑄖𑄬 𑄎𑄚𑄨𑄝𑄢𑄴 𑄟𑄊𑄬?
𑄇𑄪𑄙𑄪 𑄃𑄬𑄣𑄧? 𑄇𑄨𑄋𑄨𑄢𑄨 𑄃𑄬𑄣𑄧? 𑄇𑄬𑄎𑄚𑄴 𑄃𑄬𑄣𑄧 𑄖𑄢𑄴 𑄊𑄧𑄢𑄴?
𑄇𑄬𑄎𑄚𑄴 𑄃𑄬𑄣𑄧 𑄘𑄨𑄚𑄴𑄈𑄬𑄚𑄴 𑄖𑄢𑄴—
	𑄃𑄚𑄴𑄙𑄢𑄴 𑄚𑄬𑄚 𑄛𑄧𑄦𑄴𑄢𑄴?
𑄖𑄧𑄖𑄴𑄪𑄚𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄧𑄢𑄴 𑄃𑄉𑄬
𑄇𑄨𑄖𑄳𑄠𑄠𑄴 𑄖𑄬 𑄖𑄧 𑄇𑄧𑄙 𑄎𑄚𑄨𑄝𑄢𑄴 𑄟𑄊𑄬?
𑄃𑄨𑄌𑄬𑄴𑄖𑄴𑄪𑄚𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄴 𑄛𑄧𑄢𑄬
𑄡𑄬 𑄖𑄭𑄪 𑄟𑄧𑄢𑄴 𑄇𑄧𑄝𑄨𑄖𑄝𑄮 𑄟𑄙𑄧𑄢𑄴,
	𑄚𑄨𑄣𑄮𑄎𑄬 𑄛𑄪𑄏𑄮𑄢𑄴 𑄉𑄧𑄢𑄧𑄁 𑄖𑄧𑄢𑄬—
𑄦𑄝𑄁𑄛𑄁 𑄉𑄧𑄢𑄨 𑄇𑄨 𑄘𑄪𑄠𑄮𑄌𑄴 𑄖𑄧 𑄊𑄧𑄢𑄧𑄢𑄴 𑄘𑄧𑄉𑄨𑄚𑄴 𑄘𑄪𑄠𑄮𑄢𑄚𑄴?
𑄥𑄮𑄟𑄢𑄴 𑄚𑄨 𑄛𑄨𑄝𑄨𑄢𑄴 𑄛𑄨𑄝𑄨𑄢𑄴 𑄟𑄨𑄙𑄬 𑄟𑄨𑄙𑄬 𑄝𑄪𑄠𑄬𑄢𑄚𑄴?
𑄇𑄧𑄚𑄴 𑄉𑄋𑄧𑄢𑄴 𑄇𑄪𑄣𑄧𑄖𑄴 𑄖𑄪𑄣𑄳𑄠𑄧𑄌𑄴 𑄖𑄧 𑄊𑄧𑄢𑄚𑄴?
𑄌𑄬𑄋𑄬? 𑄥𑄪𑄝𑄧𑄣𑄧𑄁? 𑄇𑄎𑄧𑄣𑄧𑄁? 𑄟𑄬𑄃𑄮𑄚𑄨? 𑄥𑄧𑄁𑄈𑄧? 𑄚𑄇𑄨 𑄝𑄧𑄢𑄴𑄉𑄁?
𑄇𑄧𑄚𑄴 𑄟𑄮𑄚𑄴 𑄘𑄬𑄊 𑄡𑄠𑄴—
	𑄌𑄨𑄟𑄴𑄝𑄪𑄇𑄴? 𑄃𑄣𑄪𑄑𑄨𑄣? 𑄚𑄇𑄨 𑄜𑄪𑄢𑄮𑄟𑄮𑄚𑄴 𑄚𑄁? 
𑄃𑄊𑄬𑄚𑄨 𑄇𑄧𑄝𑄧𑄢𑄧𑄇𑄴 𑄙𑄚𑄧 𑄚𑄁?
	𑄖𑄮𑄢𑄴𑄉𑄨 𑄇𑄪𑄟𑄴𑄝𑄰𑄱 𑄉𑄬𑄣𑄧𑄁 𑄃 𑄝𑄨𑄚𑄨?
𑄎𑄪𑄟𑄴𑄧𑄠𑄴 𑄖𑄮𑄉𑄠𑄴 𑄥𑄪𑄈𑄴 𑄡𑄨𑄠𑄚𑄨𑄢𑄴 𑄚𑄁 𑄊𑄨𑄚𑄨—
𑄃𑄊𑄬𑄚𑄨 𑄎𑄪𑄢𑄮𑄛𑄚𑄨 𑄏𑄧𑄢𑄴𑄏𑄧𑄢𑄨?
𑄃 𑄃𑄊𑄬𑄚𑄨 𑄖 𑄙𑄉𑄧𑄖𑄴 𑄎𑄪𑄟𑄴?
𑄃𑄊𑄬𑄚𑄨 𑄟𑄮𑄚𑄮𑄊𑄧𑄢𑄧 𑄌𑄚𑄳𑄦𑄖𑄴 𑄃𑄬𑄇𑄴𑄣𑄬𑄎 𑄚𑄨𑄌𑄨𑄘𑄬 𑄃𑄧𑄣𑄧𑄢𑄴 𑄊𑄪𑄟𑄴?
𑄚𑄇𑄨 𑄝𑄬𑄇𑄴 𑄦𑄰𑄱 𑄡𑄬𑄭𑄠𑄬 𑄗𑄪𑄟𑄴!
𑄝𑄬𑄇𑄴 𑄍𑄧𑄢𑄚𑄣𑄴 𑄡𑄬𑄭𑄠𑄬 𑄚𑄬𑄚 𑄗𑄟𑄨,
𑄞𑄝𑄨 𑄞𑄝𑄨 𑄟𑄧𑄢𑄴 𑄃𑄨𑄌𑄬𑄴
	𑄘𑄨 𑄌𑄮𑄊𑄮𑄖𑄴 𑄊𑄪𑄟𑄴 𑄚𑄧 𑄃𑄬𑄏𑄬 𑄣𑄟𑄨!
𑄥𑄬-𑄇𑄧𑄙 𑄞𑄝𑄨𑄣𑄬 𑄝𑄪𑄉𑄧𑄟𑄠𑄴 𑄟𑄧𑄢𑄴 𑄇𑄬𑄎𑄚𑄴 𑄌𑄨𑄉𑄪𑄖𑄴 𑄉𑄧𑄢𑄬—
𑄇𑄨 𑄎𑄚𑄨 𑄖𑄭𑄪 𑄇𑄬𑄎𑄚𑄴 𑄃𑄊𑄧𑄌𑄴
	𑄟𑄧𑄖𑄴𑄪𑄚𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄴 𑄛𑄧𑄢𑄬?</p>

<p>𑄃𑄨𑄌𑄬𑄴𑄖𑄴𑄪𑄚𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄴 𑄛𑄧𑄢𑄬
𑄡𑄬 𑄖𑄭𑄪 𑄟𑄧𑄢𑄴 𑄇𑄧𑄝𑄨𑄖𑄝𑄮 𑄟𑄙𑄧𑄢𑄴,
𑄖𑄭𑄪-𑄃𑄧 𑄇𑄨 𑄟𑄧 𑄥𑄚𑄳𑄠 𑄃𑄚𑄴𑄙𑄢𑄴 𑄢𑄬𑄘𑄮𑄖𑄴 𑄝𑄨𑄎𑄮𑄣𑄴 𑄛𑄧𑄙𑄬𑄘𑄨 𑄦𑄘𑄧𑄢𑄴?
𑄖𑄭𑄪-𑄃𑄧 𑄇𑄨 𑄟𑄧 𑄥𑄚𑄳𑄠 𑄛𑄨𑄏𑄬 𑄃 𑄟𑄪𑄎𑄪𑄋𑄚𑄴 𑄇𑄚𑄧 𑄥𑄚𑄴 𑄝𑄨𑄎𑄧𑄢𑄧𑄢𑄴?
𑄚𑄇𑄨 𑄦𑄝𑄨𑄣𑄬𑄌𑄴 𑄈𑄬𑄭 𑄈𑄬𑄭 𑄇𑄪𑄣𑄴 𑄚𑄬𑄭 𑄥𑄉𑄧𑄢𑄚𑄴 𑄥𑄎𑄪𑄢𑄧𑄢𑄴?
𑄇𑄨 𑄎𑄚𑄨, 𑄃𑄨𑄌𑄬𑄴𑄖𑄴𑄪𑄚𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄴 𑄛𑄧𑄢𑄬
	𑄖𑄭𑄪 𑄇𑄨 𑄉𑄧𑄢𑄧𑄢𑄴, 𑄇𑄨 𑄞𑄝𑄧𑄢𑄴—
𑄦𑄧𑄣𑄬𑄞𑄧 𑄥𑄪𑄉𑄧𑄢𑄴 𑄘𑄧𑄎𑄳𑄠𑄖𑄴 𑄞𑄎𑄧𑄢𑄴
𑄦𑄧𑄣𑄬𑄞𑄧 𑄥𑄪𑄉𑄧 𑄦𑄎𑄨 𑄦𑄎𑄧𑄢𑄴
𑄦𑄧𑄣𑄬𑄞𑄧 𑄌𑄉𑄣 𑄗𑄨𑄉𑄬 
		𑄦𑄎𑄨𑄌𑄇𑄴 𑄏𑄪𑄢𑄨 𑄏𑄪𑄢𑄨 𑄛𑄧𑄢𑄬
𑄟𑄧𑄖𑄴𑄪𑄚𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄴 𑄛𑄧𑄢𑄬—
𑄟𑄪𑄎𑄪𑄋𑄮𑄢𑄴 𑄥𑄪𑄉𑄧𑄢𑄴 𑄥𑄧𑄝𑄧𑄚𑄴 𑄘𑄬𑄭 𑄘𑄬𑄭 
𑄎𑄪𑄟𑄧𑄢𑄴 𑄣𑄋𑄬𑄣𑄴 𑄘𑄨𑄊𑄮𑄣𑄨 𑄝𑄬𑄭 𑄝𑄬𑄭
𑄟𑄧𑄚𑄧 𑄥𑄪𑄉𑄬 𑄚𑄨𑄌𑄨𑄘𑄬 𑄦𑄘𑄨 𑄦𑄘𑄨 𑄡𑄧𑄢𑄴…
𑄟𑄨𑄙𑄬 𑄟𑄨𑄙𑄬 𑄝𑄪𑄠𑄬𑄢𑄚𑄴 
𑄎𑄪𑄢𑄬𑄭 𑄘𑄨 𑄡𑄢𑄴 𑄖𑄧𑄢𑄴 𑄛𑄧𑄢𑄚𑄚𑄴—
𑄦𑄧𑄣𑄬𑄞𑄧 𑄝𑄚𑄳𑄠𑄧𑄌𑄴 𑄘𑄮𑄣𑄴 𑄃𑄬𑄇𑄴 𑄥𑄪𑄉𑄧 𑄊𑄧𑄢𑄴…
𑄡𑄪𑄘𑄨 𑄦𑄰𑄱 𑄗𑄠𑄴 𑄥𑄨𑄠𑄚𑄴
𑄥𑄣𑄬 𑄥𑄨𑄠𑄚𑄴 𑄦𑄮𑄇𑄴,
𑄥𑄪𑄉𑄧𑄢𑄴 𑄉𑄁 𑄡𑄪𑄘𑄨 𑄉𑄧𑄋𑄨 𑄡𑄠𑄴
	𑄥𑄣𑄬 𑄉𑄧𑄋𑄨 𑄡𑄮𑄇𑄴—</p>

<p>𑄖𑄧𑄢𑄴 𑄥𑄪𑄉𑄬 𑄝 𑄘𑄪𑄊𑄬 𑄡𑄪𑄘𑄨 𑄦𑄨𑄘𑄮𑄖𑄴 𑄃𑄪𑄙𑄬 𑄟𑄧𑄢𑄬
𑄈𑄬𑄟 𑄉𑄧𑄢𑄨 𑄘𑄨𑄌𑄴
𑄟𑄧𑄚𑄧𑄥𑄪𑄈𑄴 𑄛𑄙𑄬𑄭 𑄘𑄨 𑄛𑄣𑄴𑄣𑄪𑄁 𑄖𑄧𑄢𑄬,
𑄡𑄬 𑄖𑄭𑄪 𑄟𑄧𑄢𑄴 𑄇𑄧𑄝𑄨𑄖𑄝𑄮 𑄟𑄙𑄧𑄢𑄴
	𑄟𑄧𑄖𑄴𑄪𑄚𑄴 𑄃𑄬𑄇𑄴𑄥𑄧𑄖𑄴 𑄝𑄧𑄏𑄧𑄢𑄴 𑄛𑄧𑄢𑄬𑅁 </p>

<p>
𑄛𑄧𑄭𑄣𑄬 𑄥𑄛𑄴𑄖, 𑄃𑄬𑄛𑄳𑄢𑄨𑄣𑄴, 𑄸𑄶𑄷𑄻
𑄘𑄧𑄇𑄴𑄈𑄨𑄕𑄴 𑄇𑄣𑄨𑄚𑄴𑄘𑄨𑄛𑄪𑄢𑄴, 𑄢𑄋𑄟𑄖𑄳𑄠</p>

<h3>𑄝𑄬𑄥𑄪𑄚𑄴𑄎𑄪𑄇𑄴 𑄎𑄨𑄁𑄇𑄚𑄨</h3>

<p>𑄡𑄬𑄭 𑄚𑄧 𑄛𑄢𑄬 𑄗𑄬𑄭 𑄚𑄧 𑄛𑄢𑄬
	𑄛𑄧𑄖𑄴𑄗𑄚𑄴 𑄌𑄨𑄝𑄬𑄌𑄨𑄛𑄳𑄠,
𑄇𑄰𑄱 𑄚𑄧 𑄛𑄢𑄬 𑄥𑄰𑄱 𑄚𑄧 𑄛𑄢𑄬
	𑄝𑄪𑄇𑄴𑄮 𑄙𑄨𑄝𑄬𑄙𑄨𑄛𑄳𑄠𑅁</p>

<p>𑄘𑄨-𑄌𑄮𑄊𑄬 𑄡𑄨𑄠𑄚𑄴 𑄌𑄬𑄝𑄢𑄴 𑄚𑄧 𑄌𑄠𑄴
	𑄚𑄨𑄖𑄴𑄮 𑄥𑄨𑄠𑄚𑄴 𑄌𑄚,
𑄟𑄪𑄠𑄚𑄬 𑄡𑄨𑄠𑄚𑄴 𑄥𑄪𑄠𑄮𑄖𑄴 𑄚𑄧 𑄛𑄠𑄴
	𑄥𑄨𑄠𑄚𑄴 𑄦𑄟𑄨𑄎𑄬 𑄈𑄚𑅁</p>

<p>𑄥𑄰𑄱 𑄚𑄧 𑄛𑄢𑄬 𑄡𑄬𑄭 𑄝𑄌𑄴𑄌𑄚𑄧𑄢𑄬
	𑄥𑄨𑄠𑄚𑄴 𑄚𑄉𑄧𑄖𑄴 𑄃𑄬𑄏𑄬,
𑄥𑄪𑄚𑄨 𑄚𑄧 𑄛𑄢𑄬 𑄡𑄬𑄭 𑄉𑄩𑄘𑄧𑄥𑄪𑄢𑄴
	𑄥𑄨𑄠𑄚𑄴 𑄇𑄚𑄧𑄖𑄴 𑄊𑄬𑄎𑄬𑅁</p>

<p>𑄇𑄢𑄧 𑄇𑄧𑄙 𑄇𑄨𑄠𑄮 𑄚𑄧 𑄥𑄪𑄚𑄬
	𑄡 𑄇𑄧𑄙 𑄖𑄬 𑄇𑄧𑄠𑄴,
𑄙𑄪𑄣𑄳𑄠𑄌𑄧𑄢𑄧𑄖𑄴 𑄙𑄚𑄴 𑄇𑄪𑄎𑄨𑄣𑄬
	𑄜𑄧𑄣𑄧𑄚𑄴 𑄇𑄨 𑄃𑄢𑄴 𑄦𑄧𑄠𑄴?</p>

<p>𑄝𑄬𑄥𑄪𑄚𑄴𑄎𑄪𑄉𑄧𑄢𑄴 𑄃𑄬𑄭 𑄎𑄨𑄁𑄇𑄚𑄨𑄖𑄴𑄪𑄚𑄴 
	𑄟𑄧𑄚𑄚𑄬 𑄚𑄳𑄦𑄨𑄉𑄨𑄣𑄨 𑄃𑄬𑄘𑄧 𑄌𑄠𑄴,
𑄇𑄬𑄝𑄢𑄴 𑄟𑄎𑄳𑄠 𑄝𑄪𑄉𑄧 𑄞𑄨𑄘𑄨𑄢𑄬
	𑄝𑄪𑄛𑄴 𑄟𑄧𑄚𑄚𑄬 𑄌𑄧𑄖𑄴𑄛𑄧𑄘𑄠𑄴𑅁</p>

<p>𑄡 𑄟𑄪𑄠𑄮𑄖𑄴𑄪𑄚𑄴 𑄡𑄨𑄠𑄚𑄴 𑄃𑄬𑄏𑄬
	𑄥𑄨𑄠𑄚𑄴 𑄡𑄪𑄘𑄨 𑄇𑄧𑄣𑄬,
𑄃𑄪𑄉𑄪𑄙𑄮 𑄞𑄧𑄠𑄴 𑄛𑄋𑄬𑄭 𑄝𑄬𑄣𑄬
	𑄚𑄧𑄉𑄚𑄴 𑄇𑄨 𑄃𑄢𑄴 𑄌𑄧𑄣𑄬?</p>

<h3>𑄟𑄧𑄚𑄧 𑄛𑄬𑄉𑄬 𑄘𑄪𑄠𑄮 𑄟𑄬𑄣𑄬</h3>

<p>𑄖𑄚𑄴𑄏𑄋𑄬 𑄉𑄩𑄖𑄴 𑄉𑄬𑄘𑄧
𑄏𑄧𑄢𑄴 𑄏𑄧𑄢𑄴 𑄣𑄟𑄨 𑄃𑄬𑄘𑄧
𑄟𑄮𑄚𑄴 𑄌𑄨𑄢𑄨 𑄚𑄣𑄴 𑄝𑄬𑄭,
𑄚𑄬𑄭 𑄃𑄢𑄴 𑄥𑄬𑄭 𑄚𑄣𑄴
𑄚𑄬𑄭 𑄥𑄬𑄭 𑄛𑄬𑄉𑄮 𑄛𑄣𑄴
𑄦𑄢𑄬 𑄡𑄬𑄭𑄠𑄬 𑄥𑄪𑄉𑄧𑄇𑄣𑄴
𑄚𑄬𑄭 𑄚𑄬𑄭 𑄝𑄚𑄳𑄦 𑄚𑄬𑄭—
𑄟𑄮𑄚𑄴 𑄃𑄊𑄬 𑄝𑄧𑄚𑄴 𑄚𑄬𑄭
𑄟𑄧𑄚𑄴 𑄃𑄊𑄬 𑄉𑄧𑄟𑄴 𑄚𑄬𑄭
𑄃𑄉𑄧 𑄥𑄚𑄴 𑄎𑄪𑄟𑄴 𑄚𑄬𑄭𑅁</p>

<p>𑄘𑄨-𑄌𑄮𑄊𑄮𑄖𑄴 𑄊𑄪𑄟𑄴 𑄚𑄬𑄭
𑄖𑄧𑄢𑄨 𑄗𑄚 𑄢𑄳𑄦 𑄚𑄬𑄭
𑄝𑄬𑄇𑄴 𑄡𑄬𑄚𑄴 𑄦𑄰𑄱𑄠𑄬 𑄗𑄪𑄟𑄴,
𑄃𑄊𑄬 𑄝𑄚𑄳𑄦 𑄟𑄧𑄚𑄧 𑄘𑄪𑄈𑄴
𑄘𑄪𑄊𑄬 𑄞𑄧𑄢 𑄃𑄬𑄭 𑄝𑄪𑄇𑄴
𑄘𑄋 𑄦𑄘𑄬 𑄦𑄭𑄣𑄪𑄟𑄴—
𑄘𑄋 𑄦𑄘𑄬 𑄊𑄧𑄢𑄴𑄛𑄘
𑄙𑄧𑄚𑄬 𑄎𑄧𑄚𑄬 𑄍𑄢𑄚𑄙
𑄃𑄉𑄪𑄚𑄧𑄖𑄴 𑄗𑄠𑄴 𑄛𑄢—
𑄦𑄋𑄨 𑄡𑄠𑄴 𑄝𑄪𑄉𑄧 𑄎𑄪𑄟𑄴
𑄦𑄭𑄣𑄪𑄟𑄴 𑄦𑄭𑄣𑄪𑄟𑄴!</p>

<p>𑄌𑄬𑄢𑄮𑄇𑄨𑄖𑄳𑄠 𑄢𑄨𑄚𑄨 𑄌𑄬𑄣𑄬
𑄥𑄪𑄈𑄴 𑄚𑄬𑄭 𑄌𑄮𑄊𑄬 𑄘𑄬𑄣𑄬
𑄟𑄧𑄚𑄴 𑄦𑄋𑄬 𑄝𑄧𑄚𑄴 𑄝𑄧𑄚𑄴,
𑄜𑄧𑄢 𑄡𑄬𑄚𑄴 𑄛𑄉𑄨𑄣𑄬
𑄝𑄚𑄳𑄦 𑄉𑄧𑄢𑄬 𑄖𑄧𑄚𑄴 𑄖𑄧𑄚𑄴—
𑄚𑄨𑄎𑄧 𑄎𑄉 𑄇𑄢𑄨 𑄣𑄧𑄣𑄬
𑄚𑄧 𑄟𑄚𑄬 𑄝𑄪𑄏𑄴 𑄃𑄬𑄭 𑄟𑄧𑄚𑄴
𑄦𑄋𑄨 𑄃𑄪𑄙𑄬 𑄝𑄧𑄚𑄴 𑄝𑄧𑄚𑄴𑅁</p>

<p>𑄇𑄧𑄘𑄧 𑄃𑄏 𑄡𑄬𑄭𑄠𑄬 𑄞𑄋𑄨
𑄇𑄧𑄘𑄧 𑄎𑄪𑄟𑄴 𑄡𑄬𑄭𑄠𑄬 𑄦𑄋𑄨
𑄦𑄨𑄎𑄬𑄝𑄧𑄢𑄴 𑄚𑄬𑄭 𑄗𑄪𑄟𑄴,
𑄦𑄪𑄌𑄴 𑄝𑄢𑄬 𑄙𑄪𑄌𑄴 𑄈𑄬𑄣𑄬 𑄟𑄧𑄚𑄴 𑄛𑄬𑄉𑄬 𑄘𑄪𑄠𑄮 𑄟𑄬𑄣𑄬
𑄃𑄏 𑄎𑄉𑄬 𑄦𑄭𑄣𑄪𑄟𑄴—
𑄡𑄬𑄭 𑄥𑄪𑄈𑄴 𑄃𑄬𑄣𑄧 𑄃𑄉𑄬 
𑄣𑄟𑄨 𑄃𑄬𑄘𑄧 𑄚𑄨𑄖𑄴𑄖𑄉𑄬
𑄝𑄪𑄉𑄧𑄟𑄠𑄴 𑄏𑄧𑄢𑄴 𑄏𑄧𑄢𑄴,
𑄥𑄬𑄭 𑄥𑄪𑄉𑄬 𑄝𑄚𑄨 𑄊𑄧𑄢𑄴—
𑄃𑄬𑄏𑄧 𑄝𑄬𑄉𑄬 𑄃𑄬𑄇𑄴 𑄦𑄰𑄱
𑄎𑄪𑄟𑄧𑄙𑄚𑄴 𑄖𑄪𑄣𑄨 𑄣𑄰𑄱—</p>

<p>𑄇𑄟𑄧 𑄝𑄇𑄴 𑄉𑄧𑄢𑄨 𑄗𑄪𑄟𑄴
𑄥𑄧𑄟𑄧𑄠𑄚𑄴 𑄈𑄧𑄢𑄬𑄭 𑄉𑄬𑄣𑄬
𑄇𑄧𑄝 𑄏𑄉𑄬 𑄉𑄨𑄣𑄨 𑄣𑄧𑄣𑄬
𑄦𑄢𑄬𑄝𑄧𑄁 𑄃𑄬𑄭 𑄎𑄪𑄟𑄴—
𑄥𑄣𑄬 𑄘𑄪𑄈𑄴 𑄡𑄬𑄘𑄧 𑄚𑄧𑄠𑄴
𑄎𑄘𑄧 𑄚𑄁 𑄢𑄧𑄙𑄧 𑄚𑄧𑄠𑄴
𑄗𑄬𑄝𑄧 𑄘𑄪𑄈𑄴 𑄦𑄭𑄣𑄪𑄟𑄴,
𑄦𑄭𑄣𑄪𑄟𑄴 𑄦𑄭𑄣𑄪𑄟𑄴𑅁 </p>

<p>
𑄎𑄧𑄙</p>

<p>𑄢𑄋𑄌𑄚𑄴, 𑄙𑄧𑄚𑄌𑄚𑄴 𑄃 𑄟𑄬𑄭𑄠𑄬𑄌𑄚𑄴 𑄖𑄨𑄚𑄴 𑄞𑄬𑄭,
𑄃𑄬𑄇𑄴 𑄊𑄧𑄢𑄧𑄖𑄴 𑄖𑄨𑄚𑄴 𑄥𑄧𑄎𑄳𑄠𑄢𑄴 𑄃𑄬𑄇𑄴 𑄎𑄧𑄙𑄢𑄴 𑄊𑄧𑄢𑄴 𑄉𑄨𑄢𑄨𑄖𑄴𑄗𑄨;
𑄝𑄬𑄇𑄴𑄪𑄚𑄬 𑄃𑄬𑄇𑄴 𑄊𑄧𑄢𑄧𑄖𑄴 𑄗𑄚𑄴, 𑄈𑄚𑄴, 𑄃𑄬𑄇𑄴 𑄇𑄧𑄙𑄠𑄴 𑄃𑄪𑄙𑄧𑄚𑄴 𑄝𑄧𑄏𑄧𑄚𑄴;
𑄛𑄨𑄏𑄪𑄟𑄛𑄨𑄏𑄪𑄟𑄨 𑄚𑄬𑄭, 𑄇𑄮𑄌𑄴𑄛𑄚 𑄃 𑄟𑄬𑄭𑄠𑄬𑄢𑄴 𑄎𑄣𑄬 𑄝𑄚𑄝𑄚𑄨—
𑄥𑄪𑄉𑄧𑄢𑄴 𑄉𑄨𑄢𑄨𑄖𑄴𑄗𑄨 𑄚𑄣𑄴 𑄦𑄘𑄨 𑄡𑄠𑄴 𑄟𑄪𑄎𑄪𑄋𑄬𑄘𑄨 𑄃𑄬𑄥𑄚𑄳𑄠 𑄉𑄧𑄢𑄨𑅁</p>

<p>𑄃𑄬 𑄝𑄧𑄏𑄧𑄢𑄴 𑄖𑄢𑄢𑄴 𑄃𑄬𑄇𑄴 𑄇𑄪𑄢𑄨 𑄃𑄢𑄨 𑄙𑄚𑄧𑄢𑄴 𑄎𑄪𑄟𑄴,
𑄞𑄢𑄨 𑄘𑄮𑄣𑄴, 𑄣𑄧𑄏 𑄣𑄧𑄏 𑄙𑄚𑄴 𑄥𑄨𑄏𑄬 𑄥𑄮𑄚-𑄢𑄧𑄁 𑄦𑄰𑄱 𑄃𑄪𑄙𑄬𑄢𑄴—
𑄇𑄟𑄬𑄢𑄬𑄁 𑄃 𑄇𑄪𑄟𑄴𑄝𑄰𑄱 𑄙𑄚𑄧𑄢𑄴 𑄥𑄧𑄟𑄢𑄬 𑄘𑄧𑄉𑄨𑄚𑄴 𑄙𑄉𑄬 𑄣𑄧𑄁𑄉𑄛𑄧𑄢 𑄝𑄨𑄚𑄨,
𑄖𑄪𑄟𑄴𑄝𑄌𑄴 𑄞𑄪𑄢𑄪𑄁 𑄞𑄪𑄢𑄪𑄁; 𑄟𑄪𑄎𑄪𑄋𑄬 𑄘𑄨𑄚𑄴 𑄊𑄮𑄚𑄬𑄭 𑄃𑄬𑄏𑄬𑄢𑄴 
				𑄙𑄚𑄴 𑄇𑄝𑄨 𑄊𑄧𑄢𑄧𑄖𑄴 𑄖𑄪𑄣𑄨𑄝𑄢𑄴;
𑄝𑄪𑄇𑄴 𑄞𑄧𑄢𑄧𑄚𑄴 𑄃𑄏𑄠𑄴 𑄝𑄳𑄦 𑄝𑄚𑄬—𑄚𑄪𑄠𑄮 𑄙𑄚𑄬 𑄞𑄧𑄢𑄨𑄝𑄧 𑄊𑄧𑄢𑄴
𑄥𑄪𑄉𑄧𑄢𑄴 𑄉𑄮𑄋𑄢𑄧𑄢𑄴 𑄚𑄣𑄬 𑄞𑄎𑄨 𑄡𑄬𑄝𑄧 𑄘𑄪𑄊𑄧𑄢𑄴 𑄃𑄙𑄧𑄁-𑄇𑄎𑄧𑄢𑄴—
𑄒𑄨𑄇𑄴 𑄃𑄬𑄎𑄚𑄳𑄠 𑄃𑄧𑄇𑄴𑄖𑄧𑄖𑄴 𑄃𑄬𑄭 𑄃𑄬𑄇𑄴 𑄎𑄧𑄙𑄢𑄴 𑄊𑄧𑄢𑄚𑄧𑄖𑄴 
			𑄟𑄬𑄭𑄠𑄬𑄢𑄴 𑄥𑄉𑄧𑄢𑄧𑄖𑄴 𑄃𑄪𑄙𑄨𑄣𑄧 𑄖𑄪𑄝𑄮𑄣𑄴
𑄇𑄧𑄙𑄢𑄴 𑄥𑄧𑄟𑄢𑄬 𑄇𑄧𑄙𑄢𑄴 𑄎𑄧𑄢 𑄝𑄧𑄘𑄝𑄧𑄘𑄨 𑄚𑄧 𑄦𑄧𑄢𑄴, 
				𑄃𑄪𑄘𑄚 𑄝𑄧𑄏𑄚 𑄚𑄧 𑄦𑄧𑄢𑄴,
𑄥𑄪𑄉𑄬 𑄗𑄇𑄬𑄴 𑄗𑄇𑄬𑄴 𑄃𑄝𑄙 𑄇𑄮𑄣𑄴𑄇𑄮𑄎𑄳𑄠𑄢𑄴 𑄝𑄳𑄦 𑄦𑄰𑄱 𑄃𑄪𑄙𑄨𑄣𑄧!</p>

<p>𑄟𑄚𑄬𑄭𑄠𑄧 𑄎𑄨𑄁𑄇𑄚𑄨𑄢𑄴 𑄥𑄪𑄉𑄴-𑄘𑄪𑄊𑄧𑄢𑄴 𑄃𑄣𑄟𑄧 𑄥𑄚𑄴
𑄣𑄧𑄋𑄪𑄢𑄴 𑄝𑄪𑄢𑄮 𑄝𑄛𑄴 𑄇𑄳𑄢𑄨𑄛𑄌𑄧𑄢𑄧𑄕𑄴
𑄊𑄧𑄢𑄚𑄧𑄢𑄴 𑄊𑄧𑄢𑄴𑄴𑄝𑄮𑄉𑄪𑄚𑄧𑄢𑄴 𑄝𑄬𑄥𑄪𑄚𑄴𑄎𑄪𑄇𑄴 𑄝𑄬𑄙𑄧𑄇𑄴 𑄒𑄢𑄬𑄭 
				𑄝𑄬𑄇𑄴𑄪𑄚𑄧𑄢𑄬 𑄓𑄉𑄨𑄚𑄬𑄭 𑄝𑄪𑄏𑄬𑄣𑄧 :
𑄛𑄪𑄖𑄴𑄣𑄧𑄇𑄴, 𑄝𑄮-𑄏𑄨𑄣𑄧𑄇𑄴, 𑄚𑄘𑄨𑄚𑄴-𑄛𑄪𑄘𑄨𑄚𑄴𑄣𑄧𑄇𑄴, 
𑄟𑄧 𑄇𑄧𑄙 𑄃𑄟𑄧𑄣𑄴 𑄘𑄨𑄚𑄬𑄭 𑄥𑄪𑄚𑄧—
𑄡𑄬 𑄊𑄧𑄢𑄚𑄧𑄢𑄴 𑄊𑄧𑄢𑄴𑄝𑄮𑄉𑄪𑄚𑄧𑄢𑄴 𑄇𑄧𑄙𑄢𑄴 𑄥𑄧𑄟𑄢𑄬 𑄇𑄧𑄙 
					𑄎𑄧𑄢 𑄝𑄧𑄘𑄝𑄧𑄘𑄨 𑄚𑄧 𑄦𑄧𑄠𑄴
𑄥𑄬 𑄥𑄧𑄟𑄢𑄬 𑄡𑄪𑄘𑄨 𑄉𑄨𑄢𑄨𑄖𑄴𑄗𑄨 𑄇𑄟𑄧𑄖𑄴 𑄝𑄧𑄣𑄝𑄧𑄣𑄳𑄠—
𑄥𑄣𑄬 𑄥𑄬 𑄊𑄧𑄢𑄚𑄧𑄖𑄴 𑄇𑄮𑄣𑄴𑄇𑄮𑄎𑄳𑄠𑄠𑄴 𑄝𑄳𑄦 𑄝𑄚𑄬, 𑄝𑄳𑄦 𑄝𑄚𑄬 𑄥𑄧𑄚𑄨𑄠𑄬—
𑄥𑄬𑄇𑄬𑄴 𑄃𑄘𑄟𑄳𑄠-𑄛𑄢𑄣𑄳𑄠𑄢𑄴 𑄡𑄬-𑄇𑄨𑄠𑄰𑄱 𑄥𑄧𑄌𑄴 𑄛𑄚𑄴
𑄝𑄧𑄉𑄧𑄣𑄴 𑄚𑄎𑄚𑄴, 𑄃𑄋𑄪𑄣𑄴 𑄖𑄪𑄣𑄧𑄚𑄴, 𑄗𑄬𑄎𑄬𑄢 𑄟𑄢𑄧𑄚𑄴—
𑄥𑄬 𑄥𑄧𑄟𑄢𑄬 𑄞𑄧 𑄝𑄪𑄏𑄨 𑄘𑄢𑄴𑄝𑄮 𑄟𑄳𑄦𑄬𑄎𑄬𑄭 𑄘𑄪𑄠𑄧𑄚𑄴
𑄇𑄮𑄣𑄴𑄇𑄮𑄎𑄳𑄠𑄢𑄴 𑄃𑄉𑄪𑄚𑄚𑄴 𑄞𑄧𑄌𑄴 𑄚𑄧 𑄡𑄠𑄴 𑄛𑄢—
𑄝𑄬𑄉𑄬𑄚𑄍𑄧𑄢𑄨 𑄃𑄘𑄟𑄧𑄢𑄴 𑄙𑄧𑄢𑄴𑄟𑄧𑄙𑄧𑄚𑄴 𑄃 𑄛𑄪𑄚𑄳𑄠𑄧𑄙𑄧𑄚𑄴 
				𑄃𑄬 𑄘𑄨-𑄞𑄬𑄭𑄠𑄧𑄢𑄴 𑄇𑄬𑄖𑄳𑄠 𑄢𑄨𑄚𑄨 𑄌𑄧,
𑄃𑄪𑄢𑄨 𑄃𑄨𑄌𑄬𑄴 𑄈𑄪𑄖𑄴 𑄃𑄋𑄢𑄖𑄴𑄪𑄚𑄴 𑄇𑄧𑄖𑄴𑄧𑄟𑄚𑄴 𑄃𑄉𑄪𑄚𑄴 𑄦𑄰𑄱 𑄉𑄬𑄣𑄧—
𑄇𑄢𑄴 𑄚 𑄇𑄢𑄴 𑄃𑄬𑄎𑄣𑄴-𑄘𑄳𑄠 𑄇𑄧𑄙𑄖𑄴 𑄃𑄟𑄧𑄣𑄴 𑄘𑄨𑄚𑄬𑄭
𑄞𑄬𑄭𑄠𑄬 𑄞𑄬𑄭𑄠𑄬 𑄃𑄋𑄪𑄣𑄴 𑄘𑄬𑄊𑄘𑄬𑄊𑄨, 
		𑄉𑄧𑄁 𑄘𑄬𑄊𑄘𑄬𑄊𑄨 𑄉𑄧𑄖𑄬𑄴 𑄉𑄧𑄖𑄬𑄴 𑄝𑄬𑄇𑄴 𑄍𑄢𑄚𑄙—
𑄛𑄮-𑄍𑄉𑄪𑄚𑄮𑄢𑄴-𑄃𑄮 𑄃𑄨𑄇𑄬𑄴 𑄇𑄢𑄧 𑄟𑄪 𑄇𑄨𑄠𑄬𑄭 𑄌-𑄌𑄨 𑄚𑄬𑄭…
𑄇𑄨 𑄘𑄮𑄣𑄴 𑄏𑄧𑄢𑄴𑄏𑄧𑄌𑄳𑄠 𑄥𑄁𑄥𑄋𑄳𑄠 𑄃𑄬𑄇𑄴 𑄎𑄙𑄢𑄴 𑄊𑄧𑄢𑄴 𑄉𑄨𑄢𑄨𑄖𑄴𑄗𑄨 𑄖𑄢𑄢𑄴—
𑄟𑄚𑄬𑄠𑄧 𑄥𑄧𑄁𑄥𑄢𑄚𑄴 𑄦𑄧𑄣𑄧 𑄃𑄬𑄇𑄴𑄇𑄚𑄴 𑄘𑄬𑄈𑄳𑄠-𑄥𑄪𑄚𑄳𑄠 𑄃𑄣𑄟𑄴,
𑄃𑄬 𑄃𑄣𑄟𑄚𑄧𑄖𑄴 𑄉𑄧𑄟𑄴-𑄃𑄧 𑄛𑄬𑄝 - 𑄝𑄧𑄎𑄧𑄁-𑄃𑄧 𑄛𑄬𑄝…</p>

<p>𑄊𑄧𑄢𑄧𑄖𑄴 𑄘𑄨-𑄃𑄬𑄇𑄬𑄴𑄚 𑄇𑄚-𑄇𑄪𑄖𑄳𑄠𑄢𑄨 𑄚𑄧 𑄃𑄪𑄙𑄬 𑄇𑄨
𑄘𑄨-𑄃𑄬𑄇𑄬𑄴𑄚 𑄇𑄮𑄣𑄴𑄇𑄮𑄎𑄳𑄠𑄢𑄴 𑄞𑄪𑄎𑄮𑄣𑄴 𑄚𑄧 𑄡𑄠𑄴 𑄇𑄨
𑄇𑄧𑄙𑄢𑄴 𑄥𑄧𑄣𑄥𑄧𑄣𑄨 𑄘𑄨-𑄃𑄬𑄇𑄬𑄴𑄚 𑄚𑄧 𑄦𑄧𑄠𑄴 𑄇𑄨
𑄦𑄘𑄧𑄢𑄴 𑄝𑄋𑄮𑄢𑄨 𑄘𑄨-𑄃𑄬𑄇𑄬𑄴𑄚 𑄗𑄬𑄝𑄧𑄢𑄧𑄇𑄴 𑄚𑄧 𑄈𑄠𑄴 𑄇𑄨—
𑄃𑄨𑄠𑄚𑄨 𑄣𑄰𑄱 𑄊𑄧𑄢𑄴 𑄉𑄨𑄢𑄨𑄖𑄴𑄗𑄨 𑄚𑄧 𑄞𑄋𑄬 𑄛𑄢
𑄝𑄧𑄣𑄴 𑄞𑄋𑄞𑄋𑄳𑄠 𑄚𑄧 𑄦𑄧𑄠𑄴 𑄛𑄢
𑄇𑄮𑄣𑄴𑄇𑄮𑄎𑄳𑄠𑄢𑄴 𑄃𑄉𑄪𑄚𑄧𑄢𑄴 𑄖𑄧 𑄛𑄨𑄢𑄨𑄖𑄴𑄪𑄚𑄴 𑄛𑄨𑄢𑄨 𑄚𑄧 𑄣𑄬𑄞𑄠𑄴 𑄛𑄢
𑄒𑄬𑄋𑄧𑄖𑄴𑄧𑄣𑄬𑄘𑄨 𑄡𑄬𑄝𑄧𑄘𑄬 𑄇𑄧𑄙 𑄟𑄙𑄖𑄴 𑄖𑄪𑄣𑄨𑄚𑄬𑄭
𑄃𑄬𑄇𑄴 𑄊𑄮𑄢𑄴𑄝𑄮𑄢𑄴 𑄟𑄚𑄪𑄌𑄴 𑄖𑄬 𑄖𑄢𑄬 𑄉𑄧𑄝𑄉𑄧𑄝𑄨 𑄢𑄬𑄚𑄢𑄬𑄚𑄨 𑄉𑄧𑄢𑄨 𑄗𑄬𑄣𑄬
𑄘𑄨-𑄌𑄮𑄊𑄮𑄢𑄴 𑄝𑄨𑄌𑄴 𑄦𑄰𑄱 𑄎𑄧𑄚𑄧𑄟𑄧𑄖𑄳𑄠𑄠𑄴 𑄛𑄨𑄖𑄴 𑄘𑄳𑄠-𑄘𑄨 𑄉𑄧𑄢𑄨 𑄗𑄬𑄣𑄬
𑄎𑄧𑄚𑄬 𑄎𑄧𑄚𑄬 𑄙𑄪𑄖𑄴 𑄙𑄧𑄢𑄙𑄧𑄢𑄨 𑄉𑄧𑄢𑄨 𑄗𑄬𑄣𑄬
𑄥𑄣𑄬 𑄃𑄢𑄬𑄠𑄳𑄠𑄬 𑄇𑄟𑄚𑄧𑄢𑄴 𑄝𑄇𑄴 𑄗𑄪𑄟𑄴 𑄦𑄧𑄝𑄧 𑄇𑄨𑄋𑄨𑄢𑄨?
𑄘𑄨𑄚𑄴-𑄈𑄬𑄚𑄴 𑄇𑄢𑄧𑄢𑄬 𑄝𑄌𑄴𑄌𑄬𑄭 𑄚𑄧 𑄗𑄠𑄴, 𑄖 𑄉𑄧𑄋𑄬 𑄖𑄬 𑄉𑄧𑄋𑄨 𑄡𑄠𑄴—
𑄇𑄨𑄠𑄧𑄎𑄧𑄚𑄬 𑄇𑄟𑄧 𑄝𑄇𑄴 𑄗𑄪𑄟𑄴 𑄦𑄧𑄣𑄧 𑄚𑄨 𑄚𑄧-𑄦𑄧𑄣𑄧 𑄥𑄬𑄭 𑄌𑄨𑄘𑄬 𑄖𑄢𑄴 𑄚𑄬𑄭—</p>

<p>𑄥𑄧𑄟𑄧𑄠𑄚𑄴 𑄦𑄢𑄬𑄭 𑄉𑄬𑄣𑄬
𑄃 𑄝𑄬𑄌𑄴 𑄏𑄉𑄬𑄏𑄇𑄴 𑄃𑄪𑄉𑄪𑄢𑄨𑄉𑄬 𑄉𑄨𑄣𑄨𑄇𑄴 𑄉𑄧𑄢𑄨 𑄣𑄧𑄣𑄬
𑄎𑄪𑄟𑄧𑄢𑄴 𑄥𑄮𑄚-𑄢𑄧𑄁 𑄙𑄚𑄴-𑄎𑄬𑄙𑄬𑄚-𑄊𑄧𑄌𑄳𑄠-𑄖𑄪𑄣𑄮 
			𑄊𑄧𑄢𑄧𑄖𑄴 𑄖𑄪𑄣𑄚 𑄦𑄧𑄝𑄧𑄚𑄨 𑄥𑄣𑄬?
𑄃𑄬𑄭 𑄃𑄧𑄣𑄬𑄁𑄗𑄬𑄉 𑄎𑄨𑄁𑄇𑄚𑄨 𑄛𑄢𑄴 𑄉𑄧𑄖𑄬𑄴 𑄉𑄧𑄖𑄬𑄴
𑄙𑄪𑄚𑄴𑄘𑄪𑄇𑄴 𑄦𑄝𑄨𑄣𑄬𑄎𑄧𑄢𑄴 𑄃𑄉𑄪𑄚𑄬 𑄝𑄪𑄉𑄧𑄢𑄴 𑄞𑄨𑄘𑄨𑄢𑄬 
				𑄦𑄃𑄮𑄎𑄧𑄢𑄴 𑄥𑄧𑄝𑄧𑄚𑄧𑄢𑄴 𑄎𑄪𑄟𑄴
𑄘𑄋 𑄦𑄘𑄨𑄝𑄧 𑄡𑄬𑄇𑄬𑄴, 𑄥𑄬𑄇𑄬𑄴 𑄊𑄧𑄢𑄴-𑄃𑄧 𑄦𑄋𑄨𑄝𑄧—𑄟𑄧𑄚𑄴-𑄃𑄧 𑄦𑄋𑄨𑄝𑄧
𑄦𑄋𑄨𑄝𑄧 𑄛𑄨𑄢𑄨 𑄛𑄧𑄢𑄬 𑄛𑄨𑄢𑄨…
𑄥𑄬𑄚𑄧𑄖𑄳𑄠𑄠𑄴 𑄥𑄧𑄟𑄧𑄠𑄴 𑄗𑄇𑄬𑄴 𑄃𑄬𑄇𑄴 𑄎𑄧𑄙 𑄦𑄧 𑄃𑄉𑄧 𑄥𑄚𑄴, 
				𑄎𑄪𑄟𑄧𑄙𑄚𑄴 𑄊𑄧𑄢𑄧𑄖𑄴 𑄖𑄪𑄣𑄧—
𑄛𑄨𑄖𑄴𑄗𑄨𑄟𑄨𑄢𑄴 𑄃𑄣𑄟𑄴 𑄢𑄨𑄚𑄨 𑄌𑄧—𑄝𑄪𑄏𑄨 𑄣𑄧, 𑄥𑄨𑄊𑄨 𑄣𑄧…
			       𑄉𑄧𑄟𑄴 𑄝𑄧𑄎𑄧𑄁 𑄖𑄮𑄣𑄬𑄭 𑄌𑄧…
𑄃𑄨𑄠𑄚𑄴 𑄟𑄧𑄢𑄴 𑄥𑄪𑄈𑄴-𑄘𑄪𑄊𑄧𑄢𑄴 𑄎𑄨𑄁𑄇𑄚𑄨𑄖𑄴𑄪𑄚𑄴 𑄍𑄉𑄨 𑄣𑄰𑄱𑄠𑄬 𑄃𑄢𑄁 𑄇𑄧𑄙,
𑄃𑄨𑄇𑄬𑄴 𑄇𑄧, 𑄇𑄢𑄴 𑄇𑄨 𑄇𑄧𑄝𑄢𑄴 𑄃𑄊𑄬?</p>

<p>𑄞𑄣𑄧𑄇𑄴 𑄞𑄨𑄣𑄮𑄚𑄴 𑄛𑄧𑄢𑄴 𑄢𑄋𑄌𑄚𑄴, 𑄙𑄧𑄣𑄌𑄚𑄴, 𑄟𑄬𑄭𑄠𑄬𑄌𑄚𑄴 
					𑄟𑄪 𑄌-𑄌𑄨 𑄉𑄧𑄣𑄴𑄣𑄇𑄴,
𑄇𑄪𑄣𑄪𑄇𑄴 𑄛𑄚𑄨𑄢𑄴 𑄉𑄮𑄋𑄢𑄧𑄢𑄴 𑄊𑄪𑄣𑄧𑄖𑄴𑄪𑄚𑄴 𑄚𑄳𑄦𑄨𑄉𑄨𑄣𑄨 𑄃𑄬𑄣𑄇𑄴—
𑄃𑄬𑄇𑄴 𑄥𑄧𑄟𑄢𑄬 𑄇𑄰𑄱 𑄃𑄪𑄙𑄨𑄣𑄇𑄴 :
𑄃𑄟𑄨 𑄃𑄬𑄇𑄴 𑄇𑄧𑄙𑄠𑄴 𑄃𑄪𑄙𑄨𑄝𑄧𑄁, 𑄃𑄬𑄇𑄴 𑄇𑄧𑄙𑄠𑄴 𑄝𑄧𑄏𑄨𑄝𑄧𑄁, 
				𑄎𑄪𑄟𑄧𑄙𑄚𑄴 𑄊𑄧𑄢𑄧𑄖𑄴 𑄖𑄪𑄣𑄨𑄝𑄧𑄁𑅁
𑄥𑄪𑄈𑄴-𑄘𑄪𑄊𑄮𑄢𑄴 𑄃𑄣𑄟𑄴 𑄝𑄪𑄢𑄮 𑄝𑄛𑄴 𑄇𑄳𑄢𑄨𑄛𑄌𑄧𑄢𑄧𑄕𑄴 𑄟𑄪 𑄌𑄨𑄟𑄬𑄭 𑄦𑄎𑄨 𑄃𑄪𑄙𑄨𑄣𑄧,
𑄟𑄧𑄚𑄬 𑄟𑄧𑄚𑄬 𑄇𑄧𑄣𑄧, 𑄎𑄧𑄙 𑄗𑄬𑄣𑄬 𑄡𑄧𑄟𑄬-𑄃𑄧 𑄓𑄧𑄢𑄠𑄴𑅁 </p>

<p>
𑄟𑄧𑄢𑄴 𑄦𑄃𑄮𑄌𑄴 𑄦𑄧𑄠𑄴</p>

<p>𑄟𑄧𑄢𑄴 𑄦𑄃𑄮𑄌𑄴 𑄦𑄧𑄠𑄴 𑄘𑄁𑄘𑄋𑄳𑄠 𑄈𑄧𑄢𑄚𑄧𑄖𑄴 
𑄟𑄬𑄊𑄴 𑄦𑄰𑄱 𑄛𑄨𑄖𑄴𑄗𑄨𑄟𑄨-𑄎𑄧𑄉 𑄝𑄢𑄨𑄏𑄬 𑄣𑄟𑄁
𑄃𑄉𑄌𑄴 𑄛𑄢 𑄝𑄧𑄢𑄴 𑄃𑄬𑄇𑄴𑄮 𑄝𑄧𑄑𑄴𑄉𑄌𑄴 𑄦𑄰𑄱
𑄍𑄝 𑄘𑄨 𑄎𑄪𑄢𑄬𑄭 𑄘𑄪𑄠𑄮𑄁 𑄖𑄧𑄟𑄢𑄴 𑄈𑄧-𑄚𑄨𑄏𑄬𑄌𑄳𑄠 𑄖𑄨𑄢𑄮𑄏𑄧 𑄝𑄪𑄇𑄴—
𑄟𑄧𑄢𑄴 𑄦𑄃𑄮𑄌𑄴 𑄦𑄧𑄠𑄴, 𑄡𑄬 𑄜𑄪𑄣𑄴𑄮 𑄜𑄪𑄘𑄧𑄁 𑄜𑄪𑄘𑄧𑄁 𑄉𑄧𑄢𑄨
𑄜𑄪𑄘𑄨 𑄚𑄧 𑄛𑄢𑄬𑄢𑄴, 𑄎𑄪𑄚𑄮 𑄛𑄧𑄦𑄴𑄢𑄧 𑄇𑄨𑄢𑄴𑄝𑄬𑄠𑄴
𑄖 𑄛𑄉𑄮𑄢𑄚𑄨 𑄃𑄬𑄇𑄴𑄇𑄚𑄴 𑄃𑄬𑄇𑄴𑄇𑄚𑄴 𑄉𑄧𑄢𑄨 𑄟𑄬𑄣𑄨 𑄘𑄮𑄁,
𑄜𑄪𑄣𑄴𑄮 𑄛𑄨𑄖𑄴𑄗𑄨𑄟𑄨-𑄎𑄧𑄉 𑄖𑄪𑄟𑄴𑄝𑄌𑄴 𑄍𑄨𑄘𑄮𑄇𑄴,
		   𑄞𑄧𑄋𑄧𑄢 𑄓𑄉𑄮𑄇𑄴,
𑄛𑄮𑄢𑄮𑄢𑄴 𑄥𑄮𑄌𑄴 𑄛𑄧𑄘𑄴𑄧𑄜𑄪𑄣𑄮 𑄙𑄧𑄇𑄴 𑄚𑄎𑄮𑄇𑄴
𑄜𑄪𑄘𑄚𑄢𑄴 𑄈𑄪𑄎𑄨𑄢𑄴 𑄏𑄧𑄣𑄧𑄉𑄧𑄖𑄴—
𑄟𑄧𑄢𑄴 𑄦𑄃𑄮𑄌𑄴 𑄦𑄧𑄠𑄴, 𑄃𑄉𑄌𑄴 𑄃𑄢𑄴 𑄥𑄉𑄧𑄢𑄧𑄢𑄴
𑄟𑄪𑄒𑄴 𑄟𑄪𑄒𑄴 𑄥𑄮𑄎𑄮 𑄢𑄧𑄋𑄬 𑄖𑄧𑄟 𑄟𑄧𑄚𑄚𑄨 𑄢𑄧𑄁𑄌𑄧𑄋𑄳𑄠 𑄉𑄧𑄢𑄨 𑄘𑄮𑄁,
𑄖𑄧𑄟 𑄟𑄧𑄚𑄚𑄨 𑄃𑄬𑄇𑄴 𑄃𑄬𑄇𑄴𑄇𑄚𑄴 𑄃𑄉𑄌𑄴
𑄃𑄬𑄇𑄴 𑄃𑄬𑄇𑄴𑄇𑄚𑄴 𑄥𑄉𑄧𑄢𑄴 𑄝𑄚𑄬𑄭𑄚𑄬
𑄖𑄧𑄟 𑄎𑄨𑄁𑄇𑄚𑄨𑄢𑄴 𑄚𑄪𑄠𑄮 𑄎𑄧𑄚𑄧𑄟𑄧𑄢𑄴 𑄘𑄮𑄢𑄴
				𑄦𑄝𑄁𑄛𑄁 𑄉𑄧𑄢𑄨 𑄘𑄮𑄁,</p>

<p>𑄟𑄧𑄢𑄴 𑄟𑄧𑄚𑄚𑄧𑄢𑄴 𑄃𑄢𑄧 𑄦𑄃𑄮𑄌𑄴 𑄦𑄧𑄠𑄴,
𑄛𑄨𑄖𑄴𑄗𑄨𑄟𑄨𑄢𑄴 𑄃𑄧𑄚𑄝𑄘𑄨 𑄞𑄭𑄪𑄠𑄬𑄚𑄨𑄖𑄴 𑄦𑄣𑄴 𑄘𑄮𑄁
𑄛𑄨𑄖𑄴𑄗𑄨𑄟𑄨𑄉𑄚𑄧𑄢𑄬 𑄝𑄧𑄢𑄴 𑄃𑄬𑄇𑄴𑄇𑄚𑄴 𑄜𑄪𑄣𑄴 𑄝𑄉𑄚𑄴 𑄝𑄚𑄁,
𑄟𑄚𑄬𑄭𑄉𑄪𑄚𑄧𑄢𑄬 𑄝𑄚𑄁 𑄉𑄧𑄘𑄬 𑄉𑄧𑄘𑄬 𑄖𑄪𑄟𑄴𑄝𑄌𑄴 𑄜𑄪𑄣𑄴,
𑄦𑄃𑄮𑄌𑄴 𑄦𑄧𑄠𑄴, 𑄟𑄧𑄢𑄴 𑄟𑄧𑄚𑄴-𑄟𑄧𑄚𑄴𑄎𑄪𑄇𑄴 𑄥𑄬𑄢𑄴 𑄚𑄬𑄭𑄠𑄬
𑄉𑄪𑄌𑄴𑄍𑄬𑄭𑄠𑄬 𑄘𑄮𑄣𑄴 𑄃𑄬𑄇𑄴𑄇𑄚𑄴 𑄟𑄚𑄬𑄭 𑄥𑄧𑄢𑄴𑄉𑄧 𑄥𑄨𑄢𑄨𑄖𑄴𑄨 𑄉𑄧𑄢𑄧𑄁𑅁
𑄖𑄬𑄦𑄴 𑄇𑄮𑄌𑄴𑄛𑄚𑄢𑄴 𑄉𑄩𑄖𑄴 𑄉𑄬𑄭 𑄉𑄬𑄭
𑄖𑄢𑄢𑄴 𑄥𑄋𑄪 𑄝𑄬𑄭 𑄦𑄘𑄚𑄢𑄴 𑄥𑄪𑄈𑄴 𑄚𑄨𑄚𑄬,
𑄟𑄪𑄎𑄪𑄋𑄮𑄢𑄴 𑄖𑄚𑄴𑄏𑄋𑄧𑄢𑄴 𑄢𑄧 𑄥𑄪𑄚𑄨 𑄥𑄪𑄚𑄨
𑄈𑄢𑄴𑄇𑄪𑄌𑄳𑄠 𑄛𑄮𑄖𑄴𑄛𑄮𑄖𑄳𑄠 𑄎𑄪𑄚𑄮 𑄛𑄧𑄦𑄴𑄢𑄧 𑄢𑄬𑄘𑄮 𑄙𑄧𑄇𑄴
𑄦𑄎𑄢𑄴 𑄝𑄧𑄏𑄧𑄢𑄧𑄢𑄴 𑄘𑄨𑄊𑄮𑄣𑄴 𑄎𑄨𑄁𑄇𑄚𑄨 𑄇𑄘𑄬𑄝𑄢𑄴
𑄦𑄃𑄮𑄌𑄴 𑄦𑄧𑄠𑄴, 𑄟𑄧𑄢𑄴 𑄦𑄃𑄮𑄌𑄴 𑄦𑄧𑄠𑄴… </p>

<h3>𑄎𑄪𑄟𑄴</h3>

<p>𑄃𑄧𑄎𑄧𑄣𑄴 𑄟𑄪𑄢𑄮𑄌𑄪𑄇𑄴—
𑄥𑄨𑄣𑄴-𑄌𑄘𑄢𑄢𑄴 𑄌𑄨𑄝𑄬𑄌𑄨𑄛𑄳𑄠 𑄏𑄨𑄢𑄨,
𑄛𑄖𑄴𑄗𑄧𑄢𑄴 𑄊𑄟𑄨 𑄊𑄟𑄨 𑄖𑄬𑄝𑄬𑄭 𑄛𑄧𑄢𑄬 𑄛𑄚𑄨,
𑄛𑄚𑄨 𑄣𑄟𑄧𑄘𑄬 𑄣𑄟𑄧𑄘𑄬 𑄣𑄬𑄎𑄖𑄴 𑄃𑄬𑄭 𑄛𑄧𑄢𑄬
𑄖𑄬𑄦𑄴 𑄟𑄪𑄢𑄮𑄣𑄬𑄎 𑄝𑄬𑄭 𑄝𑄬𑄭 𑄏𑄧𑄚𑄴 𑄏𑄧𑄚𑄴 𑄢𑄧 𑄖𑄪𑄣𑄨
		𑄚𑄬𑄭-𑄃𑄣𑄴𑄏𑄨 𑄦𑄘𑄚 𑄃 𑄦𑄘𑄚…
𑄖𑄚𑄴𑄏𑄋𑄧𑄢𑄴 𑄇𑄠𑄴𑄇𑄪𑄢𑄬 𑄎𑄪𑄟𑄴𑄮𑄢𑄴 𑄎𑄪𑄟𑄴 𑄃 𑄟𑄮𑄚𑄮𑄊𑄧𑄢𑄴—
𑄖𑄚𑄴𑄏𑄋𑄧𑄢𑄴 𑄛𑄚𑄨 𑄖𑄪𑄣𑄬 𑄎𑄪𑄟𑄴𑄮 𑄟𑄨𑄣𑄬𑄭,
𑄝𑄬𑄚𑄳𑄠 𑄚𑄧 𑄦𑄧𑄣𑄬 𑄝𑄬𑄣𑄳𑄠, 𑄇𑄣𑄴𑄣𑄮𑄁 𑄛𑄨𑄙𑄧𑄖𑄴, 𑄈𑄪𑄟𑄴 𑄇𑄧𑄢𑄧𑄖𑄴,
				𑄟𑄪𑄢𑄮𑄘𑄛𑄴 𑄝𑄬𑄭 𑄝𑄬𑄭 𑄦𑄘𑄬;
𑄎𑄪𑄟𑄮𑄖𑄴𑄪𑄚𑄴 𑄖𑄮𑄉𑄬𑄭 𑄃𑄚𑄬 𑄟𑄳𑄦𑄟𑄳𑄢-𑄌𑄧𑄚𑄴𑄘𑄨𑄢𑄬 𑄇𑄪𑄎𑄨
𑄦𑄧𑄣𑄬 𑄥𑄨𑄠𑄬 𑄖𑄮𑄉𑄠𑄴 𑄍𑄧𑄢 𑄛𑄢𑄬 𑄛𑄢𑄬 𑄇𑄪𑄎𑄪𑄛𑄘 𑄙𑄨𑄋𑄨𑄥𑄇𑄴
	𑄃𑄨𑄎𑄬-𑄇𑄋𑄢, 𑄦𑄧𑄣𑄬 𑄥𑄨𑄠𑄬 𑄥𑄟𑄪𑄇𑄴,
	𑄚𑄧 𑄦𑄧𑄣𑄬 𑄌𑄨𑄉𑄮𑄚𑄴 𑄌𑄨𑄉𑄮𑄚𑄴 𑄟𑄌𑄴…
𑄇𑄮𑄢𑄴𑄝𑄮, 𑄇𑄬𑄝𑄁 𑄚𑄧 𑄦𑄧𑄣𑄬 𑄌𑄪𑄟𑄮𑄖𑄴 𑄉𑄪𑄘𑄬𑄭𑄠𑄬 𑄖𑄮𑄚𑄴
	𑄞𑄖𑄴 𑄛𑄭𑄮𑄠𑄮𑄖𑄴 𑄗𑄬𑄝𑄧𑄭 𑄗𑄬𑄝𑄧;
𑄃𑄝𑄙 𑄉𑄧𑄢𑄴𑄝 𑄣𑄪𑄋𑄨𑄣𑄬 𑄘𑄧 𑄇𑄧𑄙 𑄚𑄬𑄭, 𑄇𑄨 𑄈𑄝𑄬𑄝𑄧 𑄚 𑄇𑄨 𑄈𑄝𑄬𑄝𑄧,
𑄃𑄉𑄧𑄣𑄴-𑄛𑄉𑄧𑄣𑄴 𑄦𑄰𑄱 𑄃𑄪𑄙𑄬 𑄉𑄨𑄢𑄮𑄎𑄧𑄢𑄴 𑄟𑄧𑄚𑄴, 𑄣𑄧𑄝𑄨𑄠𑄧𑄘𑄬 𑄣𑄧𑄝𑄨𑄠𑄧𑄘𑄬
𑄚𑄉𑄧𑄢𑄴 𑄟𑄘𑄚𑄢𑄴 𑄗𑄪𑄟𑄴 𑄚𑄧 𑄦𑄧𑄠𑄴 𑄚𑄨𑄏𑄨 𑄢𑄬𑄖𑄴 𑄥𑄧𑄁;
𑄇𑄧𑄝𑄧𑄢𑄧𑄇𑄴 𑄙𑄚𑄧𑄢𑄴 𑄥𑄨𑄎𑄬 𑄦𑄬𑄣𑄮𑄚𑄨-𑄟𑄬𑄣𑄮𑄚𑄨 𑄈𑄚𑄴 𑄝𑄪𑄠𑄬𑄢𑄬—
𑄚𑄪𑄠𑄮 𑄙𑄚𑄧𑄢𑄴 𑄖𑄪𑄟𑄴𑄝𑄌𑄴 𑄍𑄨𑄘𑄬𑄭 𑄛𑄧𑄢𑄬 𑄌𑄬𑄢𑄮𑄇𑄨𑄖𑄳𑄠𑄬—
𑄎𑄪𑄟𑄴𑄮𑄢𑄴 𑄌𑄮𑄉𑄮𑄖𑄴 𑄈𑄪𑄎𑄨𑄢𑄴 𑄏𑄨𑄟𑄨𑄣𑄚𑄨
	𑄈𑄪𑄠𑄮𑄜𑄪𑄘𑄮𑄖𑄴 𑄝𑄬𑄣𑄧𑄢𑄴 𑄍𑄧𑄘𑄧𑄇𑄴 𑄏𑄨𑄟𑄨𑄣𑄬𑄭 𑄃𑄪𑄙𑄬 𑄛𑄢;
𑄎𑄬𑄙𑄬𑄚 𑄃 𑄙𑄚𑄧𑄢𑄴 𑄘𑄪𑄝𑄮𑄖𑄴 𑄏𑄇𑄴 𑄏𑄇𑄴 𑄃𑄪𑄉𑄪𑄢𑄨𑄉𑄧𑄢𑄴 𑄃𑄪𑄎𑄮𑄚𑄴-𑄣𑄟𑄮𑄚𑄴,
𑄛𑄪𑄠𑄮 𑄚𑄧-𑄦𑄧𑄣𑄬 𑄏𑄨𑄝𑄰𑄱 𑄃𑄨𑄎𑄮𑄢𑄧𑄖𑄴𑄪𑄚𑄴 𑄝𑄘𑄮𑄣𑄧𑄢𑄴 𑄉𑄪𑄣𑄨 𑄟𑄢𑄬,
				𑄛𑄬𑄇𑄴𑄪𑄚𑄬 𑄙𑄬𑄭 𑄡𑄚𑄴;
𑄎𑄪𑄟𑄴𑄮𑄢𑄴 𑄛𑄨𑄒𑄴 𑄦𑄋𑄬 𑄞𑄘𑄧-𑄃𑄏𑄨𑄚𑄧𑄢𑄴 𑄘𑄁𑄘𑄋𑄳𑄠 𑄢𑄮𑄘𑄬;
𑄃𑄪𑄢𑄴𑄊𑄪𑄟𑄮 𑄢𑄬𑄖𑄴 𑄝𑄨𑄘𑄨 𑄡𑄠𑄴 𑄏𑄢𑄴𑄝𑄮 𑄦𑄬𑄟𑄚𑄧𑄢𑄴 𑄖𑄧𑄌𑄳𑄠𑄠𑄴;
𑄎𑄪𑄟𑄴𑄮𑄢𑄴 𑄝𑄏𑄧𑄌𑄪𑄟𑄮 𑄥𑄚𑄴 𑄥𑄧𑄢𑄧𑄣𑄴 𑄥𑄪𑄢𑄪𑄁 𑄟𑄧𑄚𑄚𑄬
𑄊𑄧𑄢𑄴-𑄉𑄨𑄢𑄨𑄖𑄴𑄗𑄨𑄢𑄴 𑄇𑄧𑄙 𑄞𑄝𑄬, 𑄞𑄝𑄬𑄭 𑄖𑄪𑄣𑄬
𑄚𑄪𑄠𑄮 𑄛𑄨𑄢𑄨𑄢𑄴 𑄟𑄪𑄎𑄪𑄋𑄮𑄢𑄴 𑄘𑄨𑄚𑄪𑄚𑄬—
𑄞𑄝𑄧𑄘𑄬 𑄞𑄝𑄧𑄘𑄬 𑄇𑄧𑄣𑄴𑄉𑄨𑄖𑄴 𑄙𑄪𑄚𑄴𑄘𑄮 𑄝𑄏𑄠𑄴,
𑄈𑄬𑄢𑄧 𑄝𑄬𑄚𑄖𑄴𑄪𑄚𑄴 𑄃𑄉𑄪𑄚𑄴 𑄖𑄪𑄣𑄬,
𑄝𑄌𑄴 𑄘𑄝𑄝𑄮𑄢𑄴 𑄟𑄪𑄠𑄮𑄖𑄴 𑄟𑄪 𑄉𑄪𑄎𑄠𑄴—
𑄑𑄚𑄬… 𑄖𑄬 𑄃 𑄑𑄚𑄬…</p>

<p>𑄦𑄬𑄣𑄴 𑄥𑄮𑄎𑄮𑄢𑄴 𑄥𑄧𑄝𑄧𑄚𑄧𑄢𑄴 𑄃𑄣𑄟𑄧𑄖𑄴
		𑄚𑄨𑄣𑄪𑄞𑄴 𑄙𑄝𑄧𑄢𑄴 𑄜𑄪𑄣𑄴 𑄖𑄪𑄣𑄬 𑄎𑄪𑄟𑄴𑄟𑄰𑄱
𑄥𑄮𑄚-𑄢𑄧𑄁 𑄛𑄧𑄦𑄴𑄢𑄧𑄢𑄴 𑄚𑄣𑄴 𑄖𑄮𑄉𑄠𑄴 𑄟𑄪𑄎𑄪𑄋𑄧𑄢𑄴 𑄘𑄨𑄚𑄪𑄚𑄧𑄢𑄴 
					𑄥𑄬𑄢𑄬 𑄥𑄬𑄢𑄬;
𑄃𑄚𑄴𑄙𑄢𑄴 𑄛𑄧𑄦𑄴𑄢𑄧𑄢𑄴 𑄑𑄚-𑄈𑄨𑄌𑄴𑄌𑄬𑄭
𑄃𑄬𑄇𑄴𑄘𑄨𑄚𑄴 𑄗𑄪𑄟𑄴 𑄦𑄰𑄱 𑄡𑄠𑄴 𑄎𑄧𑄚𑄧𑄟𑄴;
	𑄛𑄨𑄢𑄨 𑄡𑄠𑄴 𑄛𑄨𑄢𑄨 𑄃𑄬𑄏𑄬
	𑄇𑄣𑄴 𑄃𑄬𑄏𑄬 𑄇𑄣𑄴 𑄡𑄠𑄴
𑄃𑄨𑄙𑄪, 𑄟𑄪𑄢𑄮𑄠𑄴 𑄟𑄪𑄢𑄮𑄠𑄴 𑄎𑄪𑄟𑄬 𑄎𑄪𑄟𑄬 𑄟𑄮𑄚𑄮𑄊𑄧𑄢𑄬 𑄟𑄮𑄚𑄮𑄊𑄧𑄢𑄬
𑄃𑄧𑄖𑄬𑄴 𑄃𑄧𑄖𑄬𑄴 𑄃𑄪𑄢𑄴𑄊𑄪𑄚𑄳𑄠 𑄃𑄪𑄟𑄴 𑄃𑄪𑄟𑄴 𑄦𑄝𑄠𑄴
			𑄝𑄪𑄇𑄴 𑄙𑄨𑄝𑄬𑄙𑄨𑄛𑄳𑄠 𑄦𑄰𑄱 𑄃𑄪𑄙𑄬,
𑄃𑄬𑄇𑄴𑄈𑄬𑄛𑄴 𑄃𑄝𑄙 𑄚𑄳𑄦𑄨𑄉𑄨𑄣𑄨 𑄃𑄬𑄏𑄬 𑄦𑄝𑄚𑄬
𑄟𑄨𑄣𑄬𑄭 𑄡𑄠𑄴 𑄚𑄨𑄏𑄪𑄟𑄴 𑄃𑄧𑄣𑄧𑄢𑄴 𑄢𑄬𑄘𑄮𑄢𑄴 𑄦𑄝𑄠𑄴…</p>

<p>—: 𑄗𑄪𑄟𑄴 :—</p>

</body></html>
